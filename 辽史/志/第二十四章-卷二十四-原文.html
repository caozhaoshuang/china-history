<!DOCTYPE html>
<html>
<head>
  <meta charset="UTF-8">
  <title>辽史-志-第二十四章-卷二十四-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>辽史-志<a href='../辽史.html#志'>：目录</a></p>
</div>
<div class='pn'><p class='pre'>上一节：<a href='第二十三章-卷二十三-原文.html'>第二十三章-卷二十三</a></p><p class='next'>下一节：<a href='第二十五章-卷二十五-原文.html'>第二十五章-卷二十五</a></p></div>
</div>

<h1>第二十四章-卷二十四<span style='font-size:small'> 原文</span></h1>
<p>◎乐志</p><p>辽有国乐，有雅乐，有大乐，有散乐，有铙歌、横吹乐。旧史称圣宗、兴宗咸通音律，声气、歌辞、舞节，徵诸太常、仪凤、教坊不可得。按《纪》、《志》、《辽朝杂礼》，参考史籍，定其可知者，以补一代之阙文。</p><p>呜呼！《咸》、《韶》、《夏》、《武》之乐，声亡书逸，河间作《记》，史迁因以为《书》，寥乎希哉，辽之乐，观此足矣。</p><p>国乐</p><p>辽有国乐，犹先王之风；其诸国乐，犹诸侯之风。故志其略。</p><p>正月朔日朝贺，用宫县雅乐。元会，用大乐；曲破后，用散乐；角终之。是夜，皇帝燕饮，用国乐。</p><p>七月十三日，皇帝出行宫三十里卓帐。十四日设宴，应从诸军随各部落动乐。十五日中元，大宴，用汉乐。</p><p>春飞放杏埚，皇帝射获头鹅，荐庙燕饮，乐工数十人执小乐器侑酒。</p><p>诸国乐</p><p>太宗会同三年，晋宣徽使杨端、王朓等及诸国使朝见，皇帝御便殿赐宴。朓起进酒，作歌舞，上为举觞极欢。</p><p>会同三年端午日，百僚及诸国使称贺，如式燕饮，命回鹘、敦煌二使作本国舞。</p><p>天祚天庆二年，驾幸混同江，头鱼酒筵，半酣，上命诸酋长次第歌舞为乐。女直阿骨打端立直视，辞以不能。上谓萧奉先曰：“阿骨打意气雄豪，顾视不常，可托以边事诛之。不然，恐贻后患。”奉先奏：“阿骨打无大过，杀之伤向化之意。蕞尔小国，又何能为。”</p><p>雅乐</p><p>自汉以后，相承雅乐，有古《颂》焉，有古《大雅》焉。辽阙郊庙礼，无颂乐。大同元年，太宗自汴将还，得晋太常乐谱、宫悬、乐架，委所司先赴中京。</p><p>圣宗太平元年，尊号册礼，设宫悬于殿庭，举麾位在殿第三重西阶之上，协律郎各人就举麾位，太常博士引太常卿，太常卿引皇帝。将仗动，协律郎举麾，太乐令令撞黄钟之钟，左右钟皆应。工人举柷，乐作；皇帝即御坐，扇合，乐止。王公入门，乐作；至位，乐止。通事舍人引押册大臣初动，乐作；置册殿前香案讫，就位，乐止。舁册官奉册，初动，乐作；升殿，置册御坐前，就西墉北上位，乐止。大臣上殿，乐作；至殿栏内位，乐止。大臣降殿阶，乐作；复位，乐止。王公三品以上出，乐作；太常博士引太常卿，太常卿引皇帝降御坐入阁，乐止。</p><p>兴宗重熙九年，上契丹册，皇帝出，奏《隆安》之乐。</p><p>圣宗统和元年，册承天皇太后，设宫悬、簨虡，太乐工、协律郎入。太后仪卫动，举麾，《太和》乐作；太乐令、太常卿导引升御坐，帘卷，乐止。文武三品以上入，《舒和》乐作；至位，乐止。皇帝入门，《雍和》乐作；至殿前位，乐止。宰相押册，皇帝随册，乐作；至殿前置册于案，乐止。翰林学士、大将军舁册，乐作；置御坐前，乐止。丞相上殿，乐作；至读册位，乐止。皇帝下殿，乐作；至位，乐止。太后宣答讫，乐作；皇帝至西阁，乐止。亲王、丞相上殿，乐作；退班出，乐止。下帘，乐作；皇太后入内，乐止。</p><p>册皇太子仪：太子初入门，《贞安》之乐作。</p><p>册礼乐工次第：四隅各置建鼓一虡，乐工各一人；宫悬每面九虡，每虡乐工一人；乐虡近北置柷、敔各一，乐工各一人；乐虡内坐部乐工，左右各一百二人；乐虡西南武舞六十四人，执小旗二人；乐虡东南文舞六十四人，执小旗二人；协律郎二人；太乐令一人。</p><p>唐《十二和》乐，辽初用之，《豫和》祀天神，《顺和》祭地祗，《永和》享宗庙，《肃和》登歌奠玉帛，《雍和》入俎接神，《寿和》酌献饮神，《太和》节升降，《舒和》节出入，《昭和》举酒，《休和》以饭，《正和》皇后受册以行，《承和》太子以行。</p><p>辽《十二安》乐：初，梁改唐《十二和》乐为《九庆》乐，后唐建唐宗庙，仍用《十二和》乐，晋改为《十二同》乐。《辽杂礼》“天子出入，奏《隆安》；太子行，奏《贞安》”，则是辽尝改乐名矣。馀十安乐名缺。</p><p>辽雅乐歌辞，文阙不具；八音器数，大抵因唐之旧。</p><p>八音：</p><p>金缚、钟</p><p>石球、磬</p><p>丝琴、瑟</p><p>竹籥、箫、竾</p><p>匏笙、竽</p><p>土籥</p><p>革鼓、鼗</p><p>木柷、敔</p><p>十二律用周黍尺九寸管，空径三分为本。道宗大康中，诏行秬黍所定升斗，尝定律矣。其法大抵用古律焉。</p><p>大乐</p><p>自汉以来，因秦、楚之声置乐府。至隋高祖诏求知音者，郑译得西域苏祗婆七旦之声，求合七音八十四调之说，由是雅俗之乐，皆此声矣。用之朝廷，别于雅乐者，谓之大乐。晋高祖使冯道、刘煦册应天太后、太宗皇帝，其声器、工官与法驾，同归于辽。</p><p>圣宗统和元年，册承天皇太后，童子弟子队乐引太后辇至金銮门。</p><p>天祚皇帝天庆元年上寿仪：皇帝出东阁，鸣鞭，乐作；帘卷，扇开，乐止。太尉执台，分班，太乐令举麾，乐作；皇帝饮酒讫，乐止。应坐臣僚东西外殿，太乐令引堂上，乐升。大臣执台，太乐令奏举觞，登歌，乐作；饮讫，乐止。行臣僚酒遍，太乐令奏巡周，举麾，乐作；饮讫，乐止。太常卿进御食，太乐令奏食遍，乐作；《文舞》入，三变，引出，乐止。次进酒，行臣僚酒，举觞，乐作；皇帝入西阁，乐止。次进食，食遍，乐作；《武舞》入，三变，引出，乐止。扇合，帘下，鸣鞭乐作；皇帝入西阁，乐止。</p><p>大乐器：本唐太宗《七德》、《九功》之乐。武后毁唐宗庙，《七德》、《九功》乐舞遂亡，自后宗庙用隋《文》、《武》二舞。朝廷用高宗《景云》乐代之，元会，第一奏《景云》乐舞。杜佑《通典》已称诸乐并亡。唯《景云》乐舞仅存。唐末、五代板荡之馀，在者希矣。辽国大乐，晋代所传。杂礼虽见坐部乐工左右各一百二人，盖亦以《景云》遗工充坐部；其坐、立部乐，自唐已亡，可考者唯《景云》四部乐舞而已。</p><p>玉磬</p><p>方响</p><p>搊筝</p><p>筑</p><p>卧箜篌</p><p>大箜篌</p><p>小箜篌</p><p>大琵琶</p><p>小琵琶</p><p>大五弦</p><p>小五弦</p><p>吹叶</p><p>大笙</p><p>小笙</p><p>觱篥</p><p>箫</p><p>铜钹</p><p>长笛</p><p>尺八笛</p><p>短笛</p><p>以上皆一人。</p><p>毛员鼓</p><p>连鼗鼓</p><p>贝</p><p>以上皆二人，余每器工一人。</p><p>歌二人。</p><p>舞二十人，分四部：</p><p>《景云》舞八人</p><p>《庆云》乐舞四人</p><p>《破阵》乐舞四人</p><p>《承天》乐舞四人</p><p>大乐调：雅乐有七音，大乐亦有七声，谓之七旦：一曰娑陀力，平声；二曰鸡识，长声；三曰沙识，质直声；四曰沙侯加滥，应声；五曰沙腊，应和声；六曰般赡，五声；七曰俟利箑，斛牛声。自隋以来，乐府取其声，四旦二十八调为大乐。</p><p>娑陀力旦：</p><p>正宫</p><p>高宫</p><p>中吕宫</p><p>道调宫</p><p>南吕宫</p><p>仙吕宫</p><p>黄钟宫</p><p>鸡识旦：</p><p>越调</p><p>大食调</p><p>高大食调</p><p>双调</p><p>小食调</p><p>歇指调</p><p>林钟商调</p><p>沙识旦：</p><p>大食角</p><p>高大食角</p><p>双角</p><p>小食角</p><p>歇指角</p><p>林钟角</p><p>越角</p><p>般涉旦：</p><p>中吕调</p><p>正平调</p><p>高平调</p><p>仙吕调</p><p>黄钟调</p><p>般涉调</p><p>高般涉调</p><p>右四旦二十八调，不用黍律，以琵琶弦叶之。皆从浊至清，迭更其声，下益浊，上益清。七七四十九调，馀二十一调失其传。盖出九部乐之《龟兹部》云。</p><p>大乐声：各调之中，度曲协音，其声凡十，曰：五、凡、工、尺、上、一、四、六、勾、合，近十二雅律，于律吕各阙其一，犹雅音之不及商也。</p><p>散乐</p><p>殷人作靡靡之乐，其声往而不反，流为郑、卫之声。秦、汉之间，秦、楚声作，郑、卫浸亡。汉武帝以李延年典乐府，稍用西凉之声。今之散乐，俳优、歌舞杂进，往往汉乐府之遗声。晋天福三年，遣刘煦以伶官来归，辽有散乐，盖由此矣。</p><p>辽册皇后仪：呈百戏、角、戏马以为乐。</p><p>皇帝生辰乐次：</p><p>酒一行觱篥起，歌。</p><p>酒二行歌，手伎入。</p><p>酒三行琵琶独弹。</p><p>饼、茶、致语。</p><p>食人，杂剧进。</p><p>酒四行阙。</p><p>酒五行笙独吹，鼓笛进。</p><p>酒六行筝独弹，筑球。</p><p>酒七行歌曲破，角。</p><p>曲宴宋国使乐次：</p><p>酒一行觱篥起，歌。</p><p>酒二行歌。</p><p>酒三行歌，手伎入。</p><p>酒四行琵琶独弹。</p><p>饼、茶、致语。</p><p>食入，杂剧进。</p><p>酒五行阙。</p><p>酒六行笙独吹，合《法曲》。</p><p>酒七行筝独弹。</p><p>酒八行歌，击架乐。</p><p>酒九行歌，角。</p><p>散乐，以三音该三才之义，四声调四时之气，应十二管之数。截竹为四窍之笛，以叶音声，而被之弦歌。三音：天音扬，地音抑，人音中，皆有声无文。四时：春声曰平，夏声曰上，秋声曰去，冬声曰入。</p><p>散乐器：觱篥、箫、笛、笙、琵琶、五弦、箜篌、筝、方响、杖鼓、第二鼓、第三鼓、腰鼓、大鼓、鞚、拍板。</p><p>杂戏：自齐景公用倡优侏儒，至汉武帝设鱼龙曼延之戏，后汉有绳舞、自刳之伎，杜佑以为多幻术，皆出西域。哇俚不经，故不具述。</p><p>鼓吹乐</p><p>鼓吹乐，一曰短箫铙歌乐，自汉有之，谓之军乐。《辽杂礼》，朝会设熊罴十二案，法驾有前后部鼓吹，百官卤簿皆有鼓吹乐。</p><p>前部：</p><p>鼓吹令二人</p><p>掆鼓十二</p><p>金钲十二</p><p>大鼓百二十</p><p>长鸣百二十</p><p>铙十二</p><p>鼓十二</p><p>歌二十四</p><p>管二十四</p><p>箫二十四</p><p>笳二十四</p><p>后部：</p><p>鼓吹丞二人</p><p>大角百二十</p><p>羽葆十二</p><p>鼓十二</p><p>管二十四</p><p>箫二十四</p><p>铙十二</p><p>鼓十二</p><p>箫二十四</p><p>笳二十四</p><p>右前后鼓吹，行则导驾奏之，朝会则列仗，设而不奏。</p><p>横吹乐</p><p>横吹亦军乐，与鼓吹分部而同用，皆属鼓吹令。</p><p>前部：</p><p>大横吹百二十</p><p>节鼓二</p><p>笛二十四</p><p>觱篥二十四</p><p>笳二十四</p><p>桃皮觱篥二十四</p><p>掆鼓十二</p><p>金钲十二</p><p>小鼓百二十</p><p>中鸣百二十</p><p>羽葆十二</p><p>鼓十二</p><p>管二十四</p><p>箫二十四</p><p>笳二十四</p><p>后部：</p><p>小横吹百二十四</p><p>笛二十四</p><p>箫二十四</p><p>觱篥二十四</p><p>桃皮蒨篥二十四</p><p>百官鼓吹、横吹乐，自四品以上，各有增损，见《仪卫志》。自周衰，先王之乐浸以亡缺，《周南》变为《秦风》。始皇有天下，郑、卫、秦、燕、赵、楚之声迭进，而雅声亡矣。汉唐之盛，文事多西音，是为大乐、散乐；武事皆北音，是为鼓吹、横吹乐。雅乐在者，其器雅，其音亦西云。</p>
<div class='pn'><p class='pre'>上一节：<a href='第二十三章-卷二十三-原文.html'>第二十三章-卷二十三</a></p><p class='next'>下一节：<a href='第二十五章-卷二十五-原文.html'>第二十五章-卷二十五</a></p></div></body>
</html>
