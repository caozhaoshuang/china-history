<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>宋史-志-第九十二章-卷九十二-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第九十一章-卷九十一-原文.html'>第九十一章-卷九十一</a></p><p class='next'>下一节：<a href='第九十三章-卷九十三-原文.html'>第九十三章-卷九十三</a></p></div>
</div>

<h1>第九十二章-卷九十二<span style='font-size:small'> 原文</span></h1>
<p>樂章八恭上皇帝皇太后尊號下，冊立皇后，冊皇太子，皇子冠鄉飲酒，聞喜宴，鹿鳴宴<BR><BR> </p><p>　　紹熙元年恭上壽聖皇太后、至尊壽皇聖帝、壽成皇后尊號冊寶十四首<BR><BR> </p><p>　　大慶殿發冊寶降殿，正安帝受內禪，紀元紹熙。欽崇慈親，孝心肅祗。乃建顯號，乃蕆丕儀。發冊廣庭，聲歌侑之。<BR><BR> </p><p>　　中書令、侍中奉三宮冊寶詣東階下，用禮安鐘鼓交作，文物咸備。彤庭玉階，天子是蒞。咨爾輔臣，展采錯事。輔臣稽首，敢不率禮！<BR><BR> </p><p>　　冊寶出門，正安巍巍天宮，洞開閶闔。旗常葳蕤，劍佩雜遝。寶冊啟行，法駕繼發。鑠哉盛典，快睹胥悅！<BR><BR> </p><p>　　冊寶入重華宮，正安仰止皇居，九門載辟，麗日重光，非煙五色。雷動萬乘，雲從百辟。咫尺重霄，鞠躬屏息。<BR><BR> </p><p>　　至尊壽皇聖帝升坐，乾安降同。玉璽瑤編，禮容畢具。穆穆至尊，華殿是御。德配有虞，紹唐授禹。於萬斯年，受天之祐。<BR><BR> </p><p>　　太傅、中書令奉至尊壽皇聖帝冊升殿，用聖安慈皇天臨，睟表怡怡。欽哉聖子，親奉玉卮！鼇抃嵩呼，歡浹華夷。邇臣捧冊，是恪是祗。<BR><BR> </p><p>　　太傅、侍中奉至尊壽皇聖帝寶升殿，用聖安瑟彼華玉，篆魚鈕龍。與冊並登，咨爾上公。詠以歌詩，協之鼓鐘。是陟是降，靡有弗恭。<BR><BR> </p><p>　　太傅、中書令、侍中奉壽聖皇太后冊寶升殿，用聖安天祐皇家，慶集重闈。寶兮揚名，冊兮流徽。金支秀華，盛容祲威。詔我近弼，相禮不違。<BR><BR> </p><p>　　太傅、中書令、侍中奉壽成皇后冊寶升殿，用聖安大哉乾元，既極形容！坤元德至，實與比隆。寶冊並登，勒崇垂鴻。相我縟儀，肅肅雍雍。<BR><BR> </p><p>　　皇帝從壽聖皇太后冊寶詣慈福宮，用正安涓辰協吉，時維春元。上冊三殿，曠古無前。思齊重闈，積慶有源。是尊是崇，帝心載虔。<BR><BR> </p><p>　　壽聖皇太后出閤升坐，坤安<span>[降同。]</span>丕赫有宋，三聖授受。誰其助之？繄我太母。東朝受冊，飲此春酒。聖子神孫，密侍左右。<BR><BR> </p><p>　　內侍官舉壽聖皇太后冊寶詣讀冊寶位，用聖安坤德益崇，天壽平格。慶流萬世，子孫千億。刻玉範金，鋪張赫奕。惟昔姜任，則莫我匹。<BR><BR> </p><p>　　皇帝詣壽成殿，壽成皇后出閤升坐，坤安<span>[降同。]</span>鞠育保護，母道備矣。密贊親傅，德其至矣。彩服來朝，慈容有喜。既受鴻名，又多受祉。<BR><BR> </p><p>　　內侍官舉壽成皇后冊寶詣讀冊寶位，用聖安仰瞻慈闈，登進寶冊。惟時蟄御，祗率厥職。曰壽曰名，母兮兼得。儷我尊父，億載無極。<BR><BR> </p><p>　　紹熙四年加上壽聖皇太后尊號八首<BR><BR> </p><p>　　大慶殿發冊寶降殿，正安德厚重闈，沖澹粹穆。何以名之？惟慈惟福。寶鏤精鏐，冊鐫華玉。物盛禮崇，丕昭群目。<BR><BR> </p><p>　　中書令、侍中奉壽聖皇太后冊牢詣東階下，禮安於皇帝室，休運貽孫。重熙疊慶，祗進號榮。爰授茲冊，必躬必親。天子聖孝，萬邦儀刑。<BR><BR> </p><p>　　冊寶出門，正安煌煌冊寶，天子受之。言徐其行，肅展乃儀。其儀維何？劍佩黃麾。鸞駕清蹕，聳瞻九逵。<BR><BR> </p><p>　　冊寶入慈福宮殿門，正安熙辰禮備，濟濟雍雍。言奉斯冊，重親之宮。宮帷既敞，協氣感通。皇儀親展，壽祉無窮。<BR><BR> </p><p>　　太傅、中書令、侍中奉壽聖皇太后冊寶升殿，聖安既肅琨庭，載升金戺。迺導迺陪，威儀濟濟。天步繼臨，孝誠備矣。聲容孔昭，中外悅喜。<BR><BR> </p><p>　　冊寶詣宮中，正安琱輿綵仗，祗詣慈宮。寶冊前奉，龍挾雲從。言備茲禮，於宮之中，惟天子孝，於昭祲容。<BR><BR> </p><p>　　壽聖皇太后出閤升御坐，坤安<span>[降同。]</span>懿典大冊，陳儀邃深。怡怡愉愉，寶坐是臨。重迺儼侍，冞展肅心。三宮協慶，永播徽音。<BR><BR> </p><p>　　內侍官舉壽聖皇太后冊寶詣讀冊寶位，用聖安寶冊即奉，祗誦乃言。仁深慶衍，益顯益尊。和聲協氣，充溢乾坤。並受伊嘏，聖子神孫。<BR><BR> </p><p>　　慶元二年恭上太皇太后、皇太后、太上皇帝、太上皇后尊號二十四首<BR><BR> </p><p>　　冊寶降殿天擁帝家，澤流子孫。三宮燕胥，四海崇尊。聲諧韶濩，輝燭瑤琨。維皇緝熙，耀德乾坤。<BR><BR> </p><p>　　冊寶授太傅奉詣東階下祖后重壽，親闈並崇。駢慶聯休，申景鋪鴻。疊璧交輝，多儀煥叢。億萬斯年，福祿攸同。<BR><BR> </p><p>　　冊寶出門太任媚姜，塗山翼禹。慈祥曼衍，鴻儀迭舉。寶章奕奕，祲宮俁俁。帝用將之，於彼宮所。<BR><BR> </p><p>　　慈福宮寶冊入門東朝層邃，端闈靖深。列仗節鑾，鏤玉繩金。來奉來崇，載祗載欽。曾孫之慶，世世徽音。<BR><BR> </p><p>　　冊寶升殿純佑我宋，母儀四朝。擁翼孫謀，如虞承堯。仁覃函夏，喜浮慶霄。福祿萬年，金玉孔昭。<BR><BR> </p><p>　　冊寶詣宮中神人和懌，天日淑清。王母來燕，必壽而名。琨庭璈音，五雲佩聲。勉勉我皇，遹昭厥成。<BR><BR> </p><p>　　太皇太后出閤升坐曾孫致養，五福駢臻。太極所運，兩儀三辰。輝光日新，啟佑後人。永翼瑤圖，億萬堯春。<BR><BR> </p><p>　　冊寶詣讀冊寶位徽光宣華，仁聲流文。曠儀合遝，泰和絪縕。慈顏有喜，祚我聖君。珠宮含飴，坐閱來雲。<BR><BR> </p><p>　　太皇太后降坐歸閤縟儀既登，寶冊既膺。喜洽祥流，雲烝川增。天子萬年，鳴玉慈庭。惠我無疆，詵詵繩繩。<BR><BR> </p><p>　　壽慈宮冊寶入門新庭靖安，祖後燕怡。有開聖謀，累崇天基。典章文明，聲容葳蕤。御於邦家，曰壽曰慈。<BR><BR> </p><p>　　冊寶升殿三禮崇容，八鑾警衞。有來辰儀，闡徽媯汭。璇宮肅雍，藻景澄霽。文子文孫，本支百世。<BR><BR> </p><p>　　冊寶詣宮門堯門疊瑞，姒幄齊輝。重坤靖夷，麗冊華徽。天子仁聖，禮文弗違。福壽康寧，同燕層闈。<BR><BR> </p><p>　　皇太后出閤升坐文母曼壽，載錫之光。總集瑞命，宜君宜王。惠以仁顯，慈以德彰。保佑子孫，受福無疆。<BR><BR> </p><p>　　冊寶詣讀冊寶位華鸞編玉，文螭液金。頌德摛英，揚徽嗣音。紫幄天開，翠華日臨。歲歲年年，如周大任。<BR><BR> </p><p>　　皇太后降坐歸閤宋有明德，天保佑之。以壽繼壽，以慈廣慈。聲文宣昭，福祉茂綏。神孫之休，燕及華夷。<BR><BR> </p><p>　　壽康宮冊寶入門，正安大安耽耽，興慶崇崇。維皇之尊，與天比隆。非心閒燕，文命延鴻。欲報之恩，禮縟儀豐。<BR><BR> </p><p>　　太上皇帝升御坐，乾安上帝有赫，百靈效祥。儲祉垂恩，錫年降康。皇儀晬温，帝躬肅莊。三宮齊懽，地久天長。<BR><BR> </p><p>　　太上皇帝冊寶升殿，聖安夏典稽瑞，禹玉含淳。追琢有章，温潤孔純。聖底於安，壽綿於仁。太上立德，自天其申。<BR><BR> </p><p>　　太上皇后冊寶升殿，聖安父尊母親，天涵地育。燕我翼子，景命有僕。得名得壽，如金如玉。子孫千億，成其厚福。<BR><BR> </p><p>　　太上皇帝降御坐，乾安天地清寧，日月華光。歸尊慈極，嵩呼未央。慶函百嘉，壽躋八荒。上皇萬歲，俾熾俾昌。<BR><BR> </p><p>　　冊寶詣宮中，正安晨趨慈幄，佳氣鬱蔥。受帝之祉，配天其崇。璧華金精，禮敷樂充。天子是若，懽聲融融。<BR><BR> </p><p>　　太上皇后出閤升坐，坤安文物流彩，鑾輅靖陳。龜瑞薦祉，坤儀效珍。比皇之壽，翼帝以仁。和氣致祥，與物為春。<BR><BR> </p><p>　　讀冊寶，聖安黼黻其文，金玉其相。永壽於萬，合德無疆。福緒祥源，厥後克昌。天維格斯，祚我聖皇。<BR><BR> </p><p>　　太上皇后降坐歸閤，坤安榮懷之慶，莫盛於斯。三宮四冊，五葉一時。德阜而豐，福大而滋。子子孫孫，於時保之。<BR><BR> </p><p>　　嘉泰二年恭上太皇太后尊號八首<BR><BR> </p><p>　　冊寶降殿思齊太任，嬪於周京。至哉坤元，萬物資生！不可儀測，矧可強名。鏤玉繩金，昭哉號榮！<BR><BR> </p><p>　　冊寶詣東階鼓鐘喤喤，儀物載陳。儀物陳矣，爛其瑤琨。咨爾上公，相予文孫。勿亟勿徐，奉我重親。<BR><BR> </p><p>　　冊寶出門蕩蕩天門，金鋪玉戶。采旄翠旌，流蘇葆羽。千官影從。迺導迺輔。都人縱觀，填道呼舞。<BR><BR> </p><p>　　壽慈宮冊寶入門煌煌寶書，玉篆金縷。曷為來哉？自天子所。自天子所，以燕文母。婉嬗祥雲，日正當午。<BR><BR> </p><p>　　冊寶升殿文物備矣，三事其承。崇牙高張，樂充宮庭。耽耽廣殿，左戚右平。敬爾威儀，攝齊以登。<BR><BR> </p><p>　　冊寶詣宮中維壽伊何？聖德日新。維慈伊何？祐於後人。迺范斯金，迺縷斯瑉。皇舉玉趾，從於堯門。<BR><BR> </p><p>　　太皇太后升御坐降同。侍中版奏，辦外嚴中。出自玉房，禕褕被躬。我龍受之，祲威盛容。皇帝聖孝，其樂融融。<BR><BR> </p><p>　　冊寶詣讀冊寶位麟趾褭蹄，我寶斯刻。堧磩采致，載備斯冊。眉壽萬年，詒謀燕翼。於赫湯孫，克綿永福。<BR><BR> </p><p>　　紹定三年壽明仁福慈睿皇太后冊寶九首<BR><BR> </p><p>　　文德殿冊寶降殿思齊聖母，媲於周任。體乾履坤，博厚洪深。七表既啟，萬壽自今。昕庭發號，式昭德音。<BR><BR> </p><p>　　冊寶詣東階煌煌儀物，繹繹鼓鐘。奉茲寶冊，至於階東。上公相儀，列辟盡恭。拜手慈宸，福如華嵩。<BR><BR> </p><p>　　冊寶出門帝闕肅開，天階坦履。霓旌羽蓋，導儀護衞。匪誇雕琢，匪矜繁麗。茲謂盛儀，億載千歲。<BR><BR> </p><p>　　慈明殿冊寶入門金堅玉純，文郁禮縟。來從帝所，作瑞王國。天開地辟，日熙春燠。茲謂盛事，永燕茀祿。<BR><BR> </p><p>　　冊寶升殿皇儀有煒，彩舁次升。沈沈邃殿，穆穆天廷。坤德冞隆。皇圖永寧。咨爾廷臣，攝齊以登。<BR><BR> </p><p>　　冊寶詣宮中壽為福先，明燭物表。仁沾動植，福齊穹昊。曰慈與睿，並崇丕號。演而申之，萬世永保。<BR><BR> </p><p>　　皇太后升御坐邇臣跪奏，嚴辦必恭。乃御禕褕，升於殿中。慈顏雍穆，和氣沖融。芳流清史，傳之無窮。<BR><BR> </p><p>　　冊寶詣讀冊寶位徽音孔昭，寶傳斯刻。金昭玉粹，有燁斯冊。載祈載祝，以燕以翼。寶之萬年，與宋無極。<BR><BR> </p><p>　　皇太后降御坐皇文既舉，慶禮告虔。肇自宮闈，格於幅員。子稱母壽，母謂子賢。陟降在茲，隆名際天。<BR><BR> </p><p>　　哲宗發皇后冊寶三首<BR><BR> </p><p>　　皇帝升坐，乾安既登乃依，如日之升。有嚴有翼，丕顯丕承。天作之合，家邦其興。朱芾斯皇，子孫繩繩。<BR><BR> </p><p>　　降坐，乾安我禮嘉成，我駕言旋。降坐而蹕，奏鼓淵淵。景命有仆，保佑自天。永錫祚嗣，何千萬年。<BR><BR> </p><p>　　太尉等奉冊寶出入，正安宣哲維公，就位肅莊。冊寶具舉，丕顯其光。出於宸闈，鼓鐘喤喤。母儀天下，萬壽無疆。<BR><BR> </p><p>　　紹興十三年發皇后冊寶十三首<BR><BR> </p><p>　　皇帝升坐，乾安天地奠位，乾坤以分。夫婦有別，父子相親。聖王之治，禮重婚姻。端冕從事，是正大倫。<BR><BR> </p><p>　　使副入門，正安天子當陽，群工就列。冊寶既陳，鐘鼓備設。上公奉事，容莊心協。克相盛禮，光昭玉牒。<BR><BR> </p><p>　　冊寶出門，正安穆穆睟容，如天之臨。赫赫明命，如玉之音。虔恭出門，禮容兢兢。塗山生啟，夏道以興。<BR><BR> </p><p>　　皇帝降坐，乾安朝陽已升，薰風習至。樂奏既成，禮容亦備。玉珮鏘鳴，帝徐舉趾。壺政穆宣，以聽內治。<BR><BR> </p><p>　　皇后出閤，乾安猗歟賢后，德本性成！承天致順，溯日為明。作配儷極，王化以行。萬有千歲，奉祀宗祊。<BR><BR> </p><p>　　冊寶入門，宜安款承祗事，時惟肅雍。跪奉冊寶，陳於法宮。以俛以仰，有儀有容。明神介之，福祿來崇。<BR><BR> </p><p>　　皇后降殿，承安温惠之德，禕翟之衣。行中采薺，禮無或違。降於丹陛，有容有儀。委委蛇蛇，誰其似之！<BR><BR> </p><p>　　皇后受冊寶，成安鏤蒼玉兮，盛德載揚。鑄南金兮，作鎮椒房。虔受賜兮，有燁有光。宜室家兮，朱芾斯皇。<BR><BR> </p><p>　　皇后升坐，和安禮既行兮，厥位孔安。母儀正兮，容止所觀。奉東朝兮，常得其歡。求淑女兮，豈樂多般。<BR><BR> </p><p>　　內命婦入門，惠安素月澄輝，衆星顯列。炳為天文，各有攸別。椒房既正，陰教斯設。關雎麟趾，應如響捷。<BR><BR> </p><p>　　外命婦入門，成安窈窕其容，淑嫕其姿。爛其如雲，瞻我母儀。曰天之妹，作合惟宜。粲然舞抃，疇不肅祗。<BR><BR> </p><p>　　皇后降坐，徽安寶字煌煌，冊書粲粲。副笄加飾，禕褕有爛。祗若帝休，委蛇樂衎。億萬斯年，永膺宸翰。<BR><BR> </p><p>　　皇帝歸閤，泰安太任徽音，太姒是嗣。則百斯男，周室以熾。天子萬年，受茲女士。如姒事任，從以孫子。<BR><BR> </p><p>　　淳熙三年發皇后冊寶十三首<BR><BR> </p><p>　　皇帝升坐，乾安赫赫惟皇，如日之光。肅肅惟後，如月之常。禮行一時，明照無疆。天子蒞止，疇敢不莊！<BR><BR> </p><p>　　冊寶入門，正安卜月惟良，練辰斯臧。臣工在庭，劍佩瑲瑲。來汝凝丞，明命是將。有淑其儀，無或怠遑。<BR><BR> </p><p>　　冊寶出門，正安刻簡以瑉，鑄寶以金。持節伊誰？時惟四鄰。自我文德，達之穆清。委蛇委蛇，往迄於成。<BR><BR> </p><p>　　皇帝降坐，乾安冊行何曏？於門東偏。禮備樂成，合扇鳴鞭。皇舉玉趾，如天之旋。燕及家邦，億萬斯年。<BR><BR> </p><p>　　皇后出閤，坤安椒塗蘭馭，河潤山容。副笄在首，禕衣被躬。靜女其姝，實翼實從。自彼西閤，聿來殿中。<BR><BR> </p><p>　　冊寶入門，宜安德隆位尊，禮厚文縟。乃篆斯金，乃鏤斯玉。群公盈門，執事有肅。願言保之，永鎮坤軸。<BR><BR> </p><p>　　皇后降殿，承安規殿沈沈，葉氣旼旼。明章婦順，表正人倫。躡是左戚，暨於中庭。尚宮顯相，罔有弗欽。<BR><BR> </p><p>　　皇后受冊寶，成安備物典冊，樂之鼓鐘。拜而受之，極其肅雍。司言司寶，各以職從。行地有慶，與天無窮。<BR><BR> </p><p>　　皇后升坐，和安容典既膺，壺儀既正。羽衞外列，揚顏中映。如帝如天，以莊以靚。六宮承式，二南流詠。<BR><BR> </p><p>　　內命婦入門，惠安葛覃節用，樛木逮下。形為嬪則，夙已心化。茲臨長秋，遂正諸夏。以慶以祈，百祥來迓。<BR><BR> </p><p>　　外命婦入門，咸安碩人其頎，公侯之妻。翟茀以朝，像服是宜。如星之共，溯月之輝。母儀既瞻，群心則夷。<BR><BR> </p><p>　　皇后降坐，徽安窈窕淑女，備六服兮。陟降多儀，聳群目兮。內治允備，陰教肅兮。宜君宜王，綏有福兮。<BR><BR> </p><p>　　皇后歸閤，泰安天監有周，是生太任。亦有太姒，嗣其徽音。孰如兩宮，慈愛相承！思齊之盛，復見於今。<BR><BR> </p><p>　　淳熙十六年皇后冊寶十三首<BR><BR> </p><p>　　皇帝升坐，乾安乾位既正，坤斯順承。日麗於天，月斯溯明。惟帝受命，惟帝並登。黼扆尊臨，典冊是行。<BR><BR> </p><p>　　冊寶入門，正安乃協良辰，維春之宜。乃詔近弼，來汝相儀。九門洞開，文物華輝。聲詩載歌，於以侑之。<BR><BR> </p><p>　　冊寶出門，正安有璽範金，有冊鏤瓊。汝使汝介，持節以行。禮始文德，達於穆清，是恪是虔，依我和聲。<BR><BR> </p><p>　　皇帝降坐，乾安鼓鐘喤喤，磬筦鏘鏘。劍佩充庭，濟濟洋洋。禮典告備，皇心樂康。於萬斯年，受福無疆。<BR><BR> </p><p>　　穆清殿受冊寶，皇后出閤，坤安懿範柔容，如月斯輝。駕厥翟輅，被以禕衣。九御從之，如雲祁祁。典冊是承，心焉肅祗。<BR><BR> </p><p>　　冊寶入門，宜安華榱璧璫，有馨椒殿。備物來陳，多儀式煥。曰冊曰寶，是刻是瑑。並舉以行，皇矣懿典。<BR><BR> </p><p>　　皇后降殿，承安禕褕盛服，有恪其容。是陟是降，相以尚宮。金殿玉階，聿來於中。展詩應律，載詠肅雍。<BR><BR> </p><p>　　皇后受冊寶，成安帝有顯命，稟於親慈。後德克承，拜而受之。人倫既正，王化是基。億載萬年，永祚坤儀。<BR><BR> </p><p>　　皇后升坐，和安帝慶三宮，膺受寶冊。御於中闈，載欣載惕。乃敷陰教，迺明內則。翼翼魚貫，罔不承式。<BR><BR> </p><p>　　內命婦入門，惠安掖庭頒官，於位有四。嘒彼小星，撫以德惠。熙焉如春，育焉如地。慶禮聿成，靡弗咸喜。<BR><BR> </p><p>　　外命婦入門，咸安魚軒鼎來，像服是宜。班於內庭，率禮惟祗。化以婦道，時惟母儀。是慶是類，於胥樂兮。<BR><BR> </p><p>　　皇后降坐，徽安正位長秋，容典備矣。王假有家，人倫至矣。儷極俔天，多受祉矣。蟄蟄螽斯，宜孫子矣。<BR><BR> </p><p>　　皇后歸閤，泰安維天祐宋，盛事相仍。崇號三宮，甫茲浹辰。肇正中闈，縟禮載陳。邦家之慶，曠古無倫。<BR><BR> </p><p>　　皇帝升坐，乾安乾健坤順，群生首資。日常月升，四時葉熙。帝嗣天曆，後崇母儀，黼黻承暉，王化是基。<BR><BR> </p><p>　　使副入門，正安熛闕蟺蜎，璧門雲龍。烈文維輔，翊奉有容。典章煇明，彝度肅雍。蕆時縟儀，登於璿宮。<BR><BR> </p><p>　　冊寶出門，正安金晶麗輝，璧葉含春。贊夏之翼，繹虞之嬪。樂序韶亮，禮文藻新。辟公相成，物采彬彬。<BR><BR> </p><p>　　皇帝降坐，乾安帟旒雲舒，金秀充庭。璿衞鑾華，蒨佩垂○。皇容熙備，柔儀順承。三宮齊懽，萬福昭膺。<BR><BR> </p><p>　　皇后出閤，坤安驂翟崇容，禕鞠陳衣。戾止蘭殿，夙興椒闈。淑正宣華，粹明騰輝。欽若有承，嗣音之徽。<BR><BR> </p><p>　　冊寶入門，宜安禕帟流光，慶祥增衍。編玉鏤德，螭金溢篆。粹猷藻黼，徽文華顯。二南聲詩，於時昭闡。<BR><BR> </p><p>　　皇后降殿，承安翬珩煥采，趨節風韶。陟降戚陛，奉將英瑤。辟道承薰，嬪儀揚翹。是敬是祗，德音孔昭。<BR><BR> </p><p>　　皇后受冊寶，成安帝奉太室，后儀成之。帝養三宮，后志承之。德如關雎，盛如螽斯。宜君宜王，百世本支。<BR><BR> </p><p>　　皇后升坐，和安肅肅壺彝，雍雍陰教。險詖自防，警戒是效。中闈端委，列御胥告。其思輔順，永翼帝孝。<BR><BR> </p><p>　　內命婦入門，惠安天子九嬪，王宮六寢。有燁令儀，載秩華品。福履綏將，節用躬儉。矢其德音，於以來諗。<BR><BR> </p><p>　　外命婦入門，咸安象服之文，鵲巢之風。化以婦道，覲於內宮。采蘋澗濱，采藻澗中。夙夜在公，贊彼累功。<BR><BR> </p><p>　　皇后降坐，和安光佑晏寧，惠慈燕喜。壽仁並崇，家邦均祉。懿文交舉，壺冊嗣美。維億萬年，愛敬惟似。<BR><BR> </p><p>　　皇后歸閤，泰安天心仁佑，坤德世昭。灼有慈範，著於累朝。儉以贊虞，勤以承堯。是用則效，共勵夙宵。<BR><BR> </p><p>　　嘉泰三年皇后冊寶十三首<BR><BR> </p><p>　　皇帝升坐，乾安茂建坤極，容典聿新。天命所贊，慈訓是遵。肅涓穀旦，躬御紫宸。鴻禧累福，駢賚翕臻。<BR><BR> </p><p>　　使副入門，正安端門曉辟，瑞氣雲凝。有儼良輔，踵武造廷。肅肅王命，是將是承。登冊穆清，萬歲永膺。<BR><BR> </p><p>　　冊寶出門，正安瑤冊玉寶，爛然瑞輝。旁翼絳節，上承紫微。璆鳴朝佩，徐出獸扉。登進坤極，益彰典徽。<BR><BR> </p><p>　　皇帝降坐，乾安天臨黼扆，雲集弁纓。金石遞奏，典禮備成。玉趾緩步，龍駕翼行。言旋北極，永燕西清。<BR><BR> </p><p>　　皇后出閤，乾安日薰椒屋，雲靄璧門。有華瑞節，來自帝閽。統天惟乾，合德者坤。我龍受之，福祿永繁。<BR><BR> </p><p>　　冊寶入門，宜安虹輝燦爛，雲篆紬繆。絳節前導，瑞光上浮。瑤階玉扉，即集長秋。欽承天寵，永荷帝休。<BR><BR> </p><p>　　皇后降殿，承安瑤殿清閟，玉戚坦夷。禕衣副珈，陟降不遲。寶冊聿至，載肅載祗。禮儀昭備，福履永綏。<BR><BR> </p><p>　　皇后受冊寶，成安日月臨燭，乾坤覆持。明並二曜，德合兩儀。光媲宸極，共恢化基。膺受茂典，億載永宜。<BR><BR> </p><p>　　皇后升坐，和安寶璽瑤冊，既祗既承。繡裀藻席，載躋載升。柔儀肅穆，瑞命端凝。永膺多福，如川方增。<BR><BR> </p><p>　　內命婦入門，惠安服煥盛儀，班分華致。九嬪婦職，六寢內治。參差荇菜，求勤寤寐。烝然來思，相禮讚祭。<BR><BR> </p><p>　　外命婦入門，咸安婦榮於室，通籍禁中。班列有次，車服有容。佐我關雎，鵲巢之風。被之僮僮，曷不肅雍！<BR><BR> </p><p>　　皇后降坐，徽安金石具舉，典禮茂明。淑慎其止，遹觀厥成。瓊琚微動，鳳輦翼行。儀光媲極，德邁嬪京。<BR><BR> </p><p>　　皇后歸閤，泰安寶坐即興，鳳輿戒行。奏解嚴辦，歸燕邃清。問安壽慈，奉齍宗祊。彌千萬年，內助聖明。<BR><BR> </p><p>　　嘉定十五年皇帝受「恭膺天命之寶」三首<BR><BR> </p><p>　　恭膺天命之曲，太簇宮我祖受命，恭膺於天。爰作玉寶，載祗載虔。申錫無疆，神聖有傳。昭茲興運，於萬斯年！<BR><BR> </p><p>　　舊疆來歸之曲，太簇宮於穆我皇，之德之純。涵濡群生，矧我遺民。運齊跨晉，輪貢效珍。土宇日辟，一視同仁。<BR><BR> </p><p>　　永清四海之曲，太簇宮我祖我宗，德厚澤深。於皇繼序，益單厥心。天人協扶，一統有臨。乾坤清夷，振古斯今。<BR><BR> </p><p>　　至道元年冊皇太子二首<BR><BR> </p><p>　　太子出入，正安主鬯之重，允屬賢明。承華肇啟，上嗣騰英。禮修樂舉，育德開榮。一人元良，萬邦以寧。<BR><BR> </p><p>　　群臣稱賀，正安皇儲既建，聖祚無疆。鸞旌列敘，雞戟分行。前星有爛，瑞日重光。際天接聖，温文允臧。<BR><BR> </p><p>　　天禧三年冊皇太子一首<BR><BR> </p><p>　　太子出入，明安明離之象，少陽之位。固邦為本，體天作貳。儀範克温，禮章斯備。丕宣令猷，恭守宗器。<BR><BR> </p><p>　　乾道元年冊皇太子四首<BR><BR> </p><p>　　皇帝升坐，乾安宋受天命，聖緒無疆。惟懷永圖，乃登元良。涓選休辰，冊書是將。黼坐天臨，穆穆皇皇。<BR><BR> </p><p>　　太子入門，明安於維皇儲，玉潤金聲。體震之洊，重離之明。冊寶具舉，環珮鏘鳴。守器承祧，惟邦之榮。<BR><BR> </p><p>　　太子出門，明安樂備既奏，和聲沖融。玉簡金書，翔鸞戲鴻。下拜登受，旋於青宮。儀辰作貳，垂休無窮。<BR><BR> </p><p>　　皇帝降坐，乾安我禮備成，我駕言旋。降坐而蹕，奏鼓淵淵。國本既定，保佑自天。克昌厥後，何千萬年。<BR><BR> </p><p>　　乾道七年冊皇太子四首<BR><BR> </p><p>　　皇帝升坐，乾安建儲以賢，辟宮於東。典冊既備，筮占既從。濟濟卿士，鏘鏘鼓鐘。天子戾止，盛哉禮容。<BR><BR> </p><p>　　太子入門，明安琱珉瑳瑳，篆金煌煌。對揚於庭，是承是將。星重其暉，日重其光。觀瞻以懌，國有元良。<BR><BR> </p><p>　　太子出門，明安淵中象德，玉裕凝姿。進退周旋，有肅其儀。既定國本，益隆慶基。燕及兩宮，福祿如茨。<BR><BR> </p><p>　　皇帝降坐，乾安儲副豫定，器之公兮。冊授孔時，禮之隆兮。天步遲遲，旋九重兮。壽祉萬年，德無窮兮。<BR><BR> </p><p>　　嘉定二年冊皇太子四首<BR><BR> </p><p>　　皇帝升坐於皇我宋，受命於天。升儲主鬯，衍慶卜年。典冊告備，庭工載虔。萬乘蒞止，端冕邃延。<BR><BR> </p><p>　　太子入門受冊寶太極端御，少陽肅祗。珉簡斯鏤，袞服孔宜。式奏備樂，迺陳盛儀。下拜登受，永言保之。<BR><BR> </p><p>　　太子受冊寶出門明兩承曜，作貳宣猷。茂德金昭，令譽川流。豫定厥本，永貽迺謀。三朝致養，問寢龍樓。<BR><BR> </p><p>　　皇帝降坐震洊體象，我儲明兮。渙揚顯冊，我禮成兮。大駕言旋，警蹕鳴兮。燕祉無疆，邦之榮兮。<BR><BR> </p><p>　　寶祐二年皇子冠二十首<BR><BR> </p><p>　　皇帝將出文德殿，隆安於皇帝德，乃聖乃神。本支百世，立愛惟親。敬共冠事，以明人倫。承天右序，休命用申。<BR><BR> </p><p>　　賓贊入門，祗安豐芑詒謀，建爾元子。揆禮儀年，筮賓敬事。八音克諧，嘉賓至止。於以冠之，成其福履。<BR><BR> </p><p>　　賓贊出門，祗安禮國之本，冠禮之始。賓升自西，維賓之位。於著於阼，維子之義，厥惟欽哉，敬以從事。<BR><BR> </p><p>　　皇帝降坐，隆安路寢辟門，黼坐恭己。群公在庭，所重維禮。正心齊家，以燕翼子。於萬斯年，王心載喜。<BR><BR> </p><p>　　皇子初行有來振振，月重輪兮。瑜玉在佩，綦組明兮。左徵右羽，德結旌兮。步中采薺，矩擭循兮。<BR><BR> </p><p>　　賓贊入門我有嘉賓，直大以方。亦既至止，厥德用光。冠而字之，厥義孔彰。表裡純備，黃耇無疆。<BR><BR> </p><p>　　皇子詣受制位吉圭休成，其日南至。天子有詔，冠爾皇嗣。為國之本，隆邦之禮。拜而受之，式共敬止。<BR><BR> </p><p>　　皇子升東階茲惟阼階，厥義有在。曆階而升，敬謹將冠。經訓昭昭，邦儀粲粲。正纚賓筵，壽考未艾。<BR><BR> </p><p>　　皇子升筵秩秩賓筵，籩豆孔嘉。帝子至止，衿纓振華。周旋陟降，禮行三加。成人有德，匪驕匪奢。<BR><BR> </p><p>　　初加帝子惟賢，懋昭厥德。跪冠於房，玄冠有特。鼓鐘喤喤，威儀抑抑。百禮既洽，祚我王國。<BR><BR> </p><p>　　初醮有賓在筵，有尊在戶。磬管將將，醮禮時舉。跪觴祝辭，以永燕譽。寶祚萬年，磐石鞏固。<BR><BR> </p><p>　　再冠復爻肇祥，震維標德。乃共皮弁，其儀不忒。體正色齊，維民之則。璿霄眷佑，國壽箕翼。<BR><BR> </p><p>　　再醮冠醮之義，匪酬匪酌。於戶之西，敬共以恪。金石相宣，冠醮相錯。帝祉之受，施及家國。<BR><BR> </p><p>　　三加善頌善禱，三加彌尊。爵弁峨峨，介珪温温。陽德方長，成德允存。燕及君親，厥祉孔蕃。<BR><BR> </p><p>　　三醮席於賓階，禮義以興。受爵執爵，多福以膺。匪惟服加，德加愈升。匪惟德加，壽加愈增。<BR><BR> </p><p>　　皇子降命服煌煌，跬步中度。慶輯皇闈，化行海宇。禮具樂成，惕若戒懼。寶璐厥躬，有秩斯祜。<BR><BR> </p><p>　　朝謁皇帝將出皇王烝哉，令聞不已！燕翼有謀，冠醮有禮。百僚在庭，遹相厥事。頌聲所同，嘉受帝祉。<BR><BR> </p><p>　　皇子再拜青社分封，前星啟焰。繁弱綏章，厥光莫揜。容稱其德，蓄學之驗。芳譽敷華，大圭無玷。<BR><BR> </p><p>　　皇子退玄袞黼裳，垂徽永世。勉勉成德，是在元子。胙土南賓，厥旨孔懿。充一忠字，作百無愧。<BR><BR> </p><p>　　皇帝降坐愛始於親，聖盡倫兮。元子冠字，邦禮成兮。天步舒徐，皇心寧兮。家人之吉，億萬春兮。<BR><BR> </p><p>　　淳化鄉飲酒三十三章<BR><BR> </p><p>　　鹿鳴呦呦，命侶與儔。宴樂嘉賓，既獻且酬。獻酬有序，休祉無疆。展矣君子，邦家之光。<BR><BR> </p><p>　　鹿鳴呦呦，在彼中林。宴樂嘉賓，式昭德音。德音愔愔，既樂且湛。允矣君子，賓慰我心。<BR><BR> </p><p>　　鹿鳴呦呦，在彼高岡。宴樂嘉賓，吹笙鼓簧。幣帛戔戔，禮儀蹡蹡。樂只君子，利用賓王。<BR><BR> </p><p>　　鹿鳴相呼，聚澤之蒲。我樂嘉賓，鼓瑟吹竽。我命旨酒，以燕以娛。何以贈之？玄纁粲如。<BR><BR> </p><p>　　鹿鳴相邀，聚場之苗。我美嘉賓，令名孔昭。我命旨酒，以歌以謠。何以置之？大君之朝。<BR><BR> </p><p>　　鹿鳴相應，聚山之荊。我燕嘉賓，鼓簧吹笙。我命旨酒，以逢以迎。何以薦之？揚於王庭。<BR><BR> </p><p>　　右鹿鳴六章，章八句。<BR><BR> </p><p>　　瞻彼南陔，時物嘉良。有泉清泚，有蘭馨香。晨飲是汲，夕膳是嘗。慈顏未悅，我心靡遑。<BR><BR> </p><p>　　嬉嬉南陔，眷眷慈顏。和氣怡色，奉甘與鮮。事親是宜，事君是思。虔勗忠孝，邦家之基。<BR><BR> </p><p>　　右南陔二章，章八句。<BR><BR> </p><p>　　洋洋嘉魚，佇以美罛。君子有道，嘉寶式燕以娛。洋洋嘉魚，佇以芳罟。君子有德，嘉賓式歌且舞。我有宮沼，龜龍擾之。君子有禮，嘉賓式貴表之。我有宮藪，麟鳳來思。君子有樂，嘉賓式慰勤思。相彼嘉魚，爰縱之壑。我有旨酒，嘉賓式燕以樂。相彼嘉魚，在漢之粱。我有旨酒，嘉賓式燕以康。森森喬木，美蔓榮之。我有旨酒，嘉賓式燕宜之。喈喈黃鳥，載飛載止。我有旨酒，嘉賓式燕且喜。<BR><BR> </p><p>　　右嘉魚八章，章四句。<BR><BR> </p><p>　　崇丘峨峨，動植斯屬。高既自遂，大亦自足。和風斯扇，膏雨斯沐。我仁如天，以亭以育。<BR><BR> </p><p>　　崇丘巍巍，動植其依。高大之性，各極爾宜。王道坦坦，皇猷熙熙。仁壽之域，烝民允躋。<BR><BR> </p><p>　　右崇丘二章，章八句。<BR><BR> </p><p>　　關雎于飛，洲渚之湄。自家刑國，樂且有儀。鬱鬱芳蘭，幽人擷之。温温恭人，哲後求之。求之無斁，寤寐所屬。罄爾一心，受天百祿。鬱鬱芳蘭，雨露滋之。温温恭人，圭組縻之。鬱鬱芒蘭，佩服珍之。温温恭人，福履綏之。關雎蹌蹌，集水之央。好求賢輔，同揚德光。蘋蘩芳滋，同誰掇之。願言賢德，靡日不思。偶其賢德，輔成已職。永配玉音，服之無斁。潔其粢盛，中心匪寧。薦於宗廟，助君德馨。賢淑來思，人之表儀。風化天下，何樂如之！<BR><BR> </p><p>　　右關雎十章，章四句。<BR><BR> </p><p>　　彼鵲成巢，爾類攸處。之子有歸，瓊瑤是祖。彼鵲成巢，爾類攸匹。之子有行，錦繡是飾。彼鵲成巢，爾類攸共。之子有從，蘭蓀是奉。伊鵲成巢，珍禽戾止。婉彼佳人，配於君子。伊鵲營巢，珍禽攸處。內助賢侯，弼於明主。伊鵲營巢，珍禽輯睦。均養嘉雛，致於蕃育。<BR><BR> </p><p>　　右鵲巢六章，章四句。<BR><BR> </p><p>　　大觀聞喜宴六首<BR><BR> </p><p>　　狀元以下入門，正安多士濟濟，於彼西雍。欽肅威儀，亦有斯容。烝然來思，自西自東。天畀爾祿，惟王其崇。<BR><BR> </p><p>　　初舉酒，賓興賢能明明天子，率由舊章。思樂泮水，光於四方。薄采其芹，用賓於王。我有好爵，置彼周行。<BR><BR> </p><p>　　再酌，於樂辟雍樂只君子，式燕又思。服其命服，攝以威儀。鐘鼓既設，一朝酬之。德音是茂，邦家之基。<BR><BR> </p><p>　　三酌，樂育英才聖謨洋洋，綱紀四方。烝我髦士，觀國之光。遐不作人，而邦其昌。以燕天子，萬壽無疆。<BR><BR> </p><p>　　四酌，樂且有儀我求懿德，烝然來思。籩豆靜嘉，式燕綏之。温温其恭，莫不令儀。追琢其章，髦士攸宜。<BR><BR> </p><p>　　五酌，正安思皇多士，揚於王庭。鐘鼓樂之，肅邕和鳴。威儀抑抑，既安且寧。天子萬壽，永觀厥成。<BR><BR> </p><p>　　政和鹿鳴宴五首<BR><BR> </p><p>　　初酌酒，正安思樂泮水，承流辟雍。思皇多士，賁然來從。邕邕濟濟，四方攸同。登於天府，維王是崇。<BR><BR> </p><p>　　再酌，樂育人才鐘鼓皇皇，磬筦鏘鏘。登降維時，利用賓王。髦士攸宜，邦家之光。媚於天子，事舉言揚。<BR><BR> </p><p>　　三酌，賢賢好德鳴鹿呦呦，載弁俅俅。烝然來思，旨酒思柔。之子言邁，泮渙爾遊。於彼西雍，對揚王休。<BR><BR> </p><p>　　四酌，烝我髦士首善京師，灼於四方。烝我髦士，金玉其相。飲酒樂曲，吹笙鼓簧。勉戒徒御，觀國之光。<BR><BR> </p><p>　　五酌，利用賓王遐不作人，天下喜樂。何以況之？鳶飛魚躍。既勸之駕，獻酬交錯。利用賓王，縻以好爵。</p>
<div class='pn'><p class='pre'>上一节：<a href='第九十一章-卷九十一-原文.html'>第九十一章-卷九十一</a></p><p class='next'>下一节：<a href='第九十三章-卷九十三-原文.html'>第九十三章-卷九十三</a></p></div></body>
</html>
