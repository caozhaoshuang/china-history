<!DOCTYPE html>
<html>
<head>
  <meta charset="UTF-8">
  <title>宋史-志-第四十二章-卷四十二-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>宋史-志<a href='../宋史.html#志'>：目录</a></p>
</div>
<div class='pn'><p class='pre'>上一节：<a href='第四十一章-卷四十一-原文.html'>第四十一章-卷四十一</a></p><p class='next'>下一节：<a href='第四十三章-卷四十三-原文.html'>第四十三章-卷四十三</a></p></div>
</div>

<h1>第四十二章-卷四十二<span style='font-size:small'> 原文</span></h1>
<p>福建路　成都府路　潼川府路　利州路　夔州路<BR><BR> </p><p>　　福建路。州六：福，建，泉，南劍，漳，汀。軍二：邵武，興化。縣四十七。南渡後，升建州為府。紹興三十二年，戶一百三十九萬五百六十五，口二百八十二萬八千八百五十二。福州，大都督府，長樂郡，威武軍節度。舊領福建路鈐轄，建炎三年升帥府。崇寧戶二十一萬一千五百五十二。貢荔枝、鹿角菜、紫菜。元豐貢紅花蕉布。縣十二：閩，<span>[望。]</span>侯官，<span>[望。]</span>福清，<span>[望。]</span>古田，<span>[望。唐縣。有寶興銀場、古田金坑。]</span>永福，<span>[望，有黃洋、保德二銀場。]</span>長溪，<span>[望。有玉林銀場及鹽場。]</span>長樂，<span>[緊。有海壇山鹽場。]</span>羅源，<span>[中。舊永貞縣。]</span>閩清，<span>[中。]</span>寧德，<span>[中。王審知時置。]</span>懷安，<span>[望。太平興國五年，析閩縣置。]</span>連江。<span>[望。]</span><BR><BR> </p><p>　　建寧府，上，本建州，建安郡。舊軍事，端拱元年，升為建寧軍節度；紹興三十二年，以孝宗舊邸，升府。崇寧戶一十九萬六千五百六十六。貢火箭、石乳、龍茶。元豐貢龍鳳等茶、練。縣七：建安，<span>[望。漢縣。有北苑茶焙、龍焙監庫及石捨、永興、丁地三銀場。]</span>浦城，<span>[望。有餘生、蕉溪、斤竹三銀場。]</span>嘉禾，<span>[望。本建陽縣。有瞿嶺四銀場。景定元年改今名。]</span>松溪，<span>[緊。]</span>崇安，<span>[望。淳化五年，升崇安場為縣。]</span>政和，<span>[緊。咸平三年，升關隸鎮為縣。政和五年，改關隸為政和縣。有天受銀場。]</span>甌寧。<span>[望。熙寧三年廢，元祐四年復。]</span>監一：豐國。<span>[咸平二年置，鑄銅錢。]</span><BR><BR> </p><p>　　泉州，望，清源郡。太平興國初，改平海軍節度。本上郡，大觀元年，升為望郡。崇寧戶二十萬一千四百六。貢松子。元豐貢綿、蕉、葛。縣七：晉江，<span>[望。有鹽亭一百六十一。]</span>南安，<span>[中。]</span>同安，<span>[中。有安仁、上下馬欄、莊阪四鹽場。]</span>惠安，<span>[望。太平興國六年，析晉江置縣。有鹽亭一百二十九。]</span>永春，<span>[中。閩桃源縣，有倚洋一鐵場。]</span>安溪，<span>[下。有青陽鐵場。]</span>德化。<span>[下。有赤水鐵場。]</span><BR><BR> </p><p>　　南劍州，上，劍浦郡，軍事。太平興國四年，加「南」字。崇寧戶一十一萬九千五百六十一。貢土茴香。元豐貢茶。縣五：劍浦，<span>[緊。舊龍津縣，南唐改。有大演、石城二銀場，雷、大熟等五茶焙。]</span>將樂，<span>[上。太平興國四年，自建州來隸。有石牌、安福二銀場。]</span>順昌，<span>[上。南唐升永順場為縣。]</span>沙，<span>[中。有龍泉銀場。]</span>尤溪。<span>[上。有尤溪，寶應等九銀場。]</span><BR><BR> </p><p>　　漳州，下，漳浦郡，軍事。崇寧戶一十萬四百六十九。貢甲香、鮫魚皮。縣四：龍溪，<span>[望。有吳慣、沐犢、中柵三鹽場。]</span>漳浦，<span>[望。有黃敦鹽場。]</span>龍巖，<span>[望。有大濟、寶興二銀場。]</span>長泰。<span>[望。太平興國五年，自泉州來隸。]</span><BR><BR> </p><p>　　汀州，下，臨汀郡，軍事。淳化五年，以上杭、武平二場並為縣，元符元年，析長汀、寧化置清流縣。崇寧戶八萬一千四百五十四。貢蠟燭。縣五：長汀，<span>[望。有上寶錫場，歸禾、拔口二銀務，莒溪鐵務。]</span>寧化，<span>[望。有龍門新舊二銀坑。]</span>上杭，<span>[上。有鍾寮金場。天聖二年，徙治鍾寮場東，乾道四年徙治郭下。]</span>武平，<span>[上。]</span>清流。南渡後，增縣一：蓮城。<span>[本長汀蓮城堡，紹興三年升縣。]</span><BR><BR> </p><p>　　邵武軍，同下州。太平興國五年，以建州邵武縣建為軍，仍以歸化、建寧二縣來屬。崇寧戶八萬七千五百九十四。貢紵。縣四：邵武，<span>[望。有黃土等三鹽場，龍鬚銅場，寶積等三鐵場。]</span>光澤，<span>[望。太平興國六年，析邵武置縣。有太平銀場、新安鐵場。]</span>泰寧，<span>[望。南唐歸化縣。元祐元年，改為泰寧。有累砌金場、江源銀場。]</span>建寧。<span>[望。有龍門等三銀場。]</span><BR><BR> </p><p>　　興化軍，同下州。太平興國四年，以泉州遊洋、百丈二鎮地置太平軍，尋改。戶六萬三千一百五十七，貢綿、葛布。縣三：莆田，<span>[望。自泉州與仙遊同來隸。]</span>仙遊，<span>[望。]</span>興化。<span>[中。太平興國四年，析莆田置縣。]</span><BR><BR> </p><p>　　福建路，蓋古閩越之地。其地東南際海，西北多峻嶺抵江。王氏竊據垂五十年，三分其地。宋初，盡復之。有銀、銅、葛越之產，茶、鹽、海物之饒。民安土樂業，川源浸灌，田疇膏沃，無凶年之憂。而土地迫陜，生籍繁夥；雖磽確之地，耕耨殆盡，畝直寖貴，故多田訟。其俗信鬼尚祀，重浮屠之教，與江南、二淛略同。然多嚮學，喜講誦，好為文辭，登科第者尤多。<BR><BR> </p><p>　　成都府路。府一：成都。州十二：眉，蜀，彭，綿，漢，嘉，卭，簡，黎，雅，茂，威。軍二：永康，石泉。監一：仙井。縣五十八。南渡後，府三：成都，崇慶，嘉定。州十一：眉，彭，綿，漢，卭，黎，雅，茂，簡，威，隆。軍二：永康，石泉。淳熙二年，戶二百五十八萬，口七百四十二萬。<BR><BR> </p><p>　　成都府，次府，本益州，蜀郡，劍南西川節度。太平興國六年，降為州。端拱元年，復為劍南西川成都府。淳化五年，降為益州，罷節度。嘉祐五年，復為府。六年，復節度。舊領成都府路兵馬鈐轄。建炎三年，罷兼利州路。紹興元年，領成都路安撫使。五年，兼四路安撫、制置大使。十年置宣撫，罷制置司，知府帶本路安撫使。十八年，罷宣撫，複製置司；乾道六年，又罷，併歸安撫司，知府仍帶本路安撫使。淳熙二年，復制置司，罷宣撫司。開禧元年，置宣撫，罷制置司。未幾，兩司並置；後罷宣撫，仍置制置大使。嘉定七年，去「大」字。崇寧戶一十八萬二千九十，口五十八萬九千九百三十。貢花羅、錦、高紵布、牋紙。縣九：成都，次赤。華陽，次赤。新都，<span>[次畿。]</span>郫，<span>[次畿。熙寧五年，省犀浦為鎮入焉。]</span>雙流，<span>[次畿。]</span>温江，<span>[次畿。]</span>新繁，<span>[次畿。漢繁縣，前蜀改。]</span>廣都，<span>[次畿。熙寧五年廢陵州，以貴平、籍二縣為鎮入焉。]</span>靈泉。<span>[次畿。舊名靈池，天聖四年改。]</span><BR><BR> </p><p>　　眉州，上，通義郡，至道二年，升為防禦。崇寧戶七萬二千八百九，口一十九萬二千三百八十四。貢麩金、巴豆。縣四：眉山，<span>[望。隋通義縣。太平興國初改。]</span>彭山，<span>[望。]</span>丹稜，<span>[望。]</span>青神。<span>[緊。]</span><BR><BR> </p><p>　　崇慶府，緊，本蜀州，唐安郡，軍事。紹興十四年，以高宗潛藩，升崇慶軍節度。淳熙四年，升府。崇寧戶六萬七千八百三十五，口二十七萬三千五十。貢春羅、單絲羅。縣四：晉源，<span>[望。]</span>新津，<span>[望。]</span>江原，<span>[望。唐唐安縣。開寶四年改。]</span>永康。<span>[望。蜀析青城地置縣。]</span><BR><BR> </p><p>　　彭州，緊，濛陽郡，軍事。崇寧戶五萬七千五百二十四。貢羅。縣三：九隴，<span>[望。唐縣。熙寧二年置堋口縣，四年，省為鎮入焉。有鹿角砦，堋口、木頭二茶場。]</span>崇寧，<span>[望。唐昌縣。崇寧元年改。]</span>濛陽。<span>[望。]</span><BR><BR> </p><p>　　綿州，上，巴西郡，軍事。紹興三年，以知州事兼綿、威、茂州、石泉軍沿邊安撫使，節制屯戍軍馬。五年，川、峽宣撫副使移司綿州，六年罷。二十一年，罷沿邊安撫使。嘉熙元年，為四川制置副使治所。崇寧戶一十二萬二千九百一十五，口二十三萬四百九。貢綾、紵布。縣五：巴西，<span>[望。]</span>彰明，<span>[望。]</span>魏城，<span>[緊。]</span>羅江，<span>[緊。]</span>鹽泉。<span>[中。]</span><BR><BR> </p><p>　　漢州，上，德陽郡，軍事。戶一十二萬九百，口五十二萬七千二百五十二。貢紵布。縣四：雒，<span>[望。]</span>什邡，<span>[望。]</span>綿竹，<span>[望。]</span>德陽。<span>[望。]</span><BR><BR> </p><p>　　嘉定府，上，本嘉州，犍為郡，軍事。乾德四年，廢綏山、羅目、玉津三縣。慶元二年，以寧宗潛邸，升府。開禧元年，升嘉慶軍節度。崇寧戶七萬一千六百五十二，口二十一萬四百七十二。貢麩金。縣五：龍遊，<span>[上。宣和元年，改曰嘉祥，後復故。熙寧五年，省平羌縣入焉。]</span>洪雅，<span>[上。淳化四年，自眉州來隸。]</span>夾江，<span>[中。]</span>峨眉，<span>[中。]</span>犍為。<span>[下。大中祥符四年，移治懲非鎮。]</span>監一：豐遠。<span>[鑄鐵錢。]</span><BR><BR> </p><p>　　卭州，上，臨卭郡，軍事。崇寧戶七萬九千二百七十九，口一十九萬三千三十二。貢絲布。縣六：臨卭，<span>[望。熙寧五年，省臨溪縣為鎮入焉，併入依政、蒲江、火井。]</span>依政，<span>[望。]</span>安仁，<span>[望。有延貢砦。]</span>大邑，<span>[望。有思安砦。]</span>蒲江，<span>[上。有鹽井監、鹽井砦。]</span>火井。<span>[中。開寶三年，移治平樂鎮，至道三年復舊。]</span>監一：惠民。<span>[鑄鐵錢。建炎三年罷。]</span><BR><BR> </p><p>　　簡州，下，陽安郡，軍事。崇寧戶四萬一千八百八十八，口九萬五千六百一十九。貢綿紬、麩金。縣二：陽安，<span>[上。]</span>平泉。<span>[中。]</span><BR><BR> </p><p>　　黎州，上，漢源郡，軍事。崇寧戶二千七百二十二，口九千八十。貢紅椒。縣一：漢源。<span>[下。慶曆六年，廢通望縣入焉。舊廢飛越縣有博易務。]</span>領羈縻州五十四。<span>[羅巖州、索古州、秦上州、合欽州、劇川州、輒榮州、蓬口州、柏坡州、博盧州、明川州、胣〈月皮〉州、蓬矢州、大渡州、米川州、木屬州、河東州、諾筰州、甫嵐州、昌化州、歸化州、粟川州、叢夏州、和良州、和都州、附木州、東川州、上貴州、滑川州、北川州、吉川州、甫萼州、北地州、蒼榮州、野川州、卭陳州、貴林州、護川州、牒琮州、浪瀰州、郎郭州、上欽州、時蓬州、儼馬州、橛查州、卭川州、護卭州、腳川州、開望州、上蓬州、北蓬州、剝重州、久護州、瑤劍州、明昌州。]</span><BR><BR> </p><p>　　雅州，上，盧山郡，軍事。崇寧戶二萬七千四百六十四，口六萬二千三百七十八。貢麩金。縣五：嚴道，<span>[中。有碉門砦。]</span>盧山，<span>[上。有靈關砦。]</span>名山，<span>[中。熙寧五年，省百丈縣為鎮入焉，元祐二年復。]</span>榮經，<span>[中下。]</span>百丈。<span>[中下。]</span>州城內一茶場。<span>[熙寧九年置。]</span>領羈縻州四十四。<span>[當馬州、三井州、來鋒州、名配州、鉗泰州、隸恭州、畫重州、羅林州、籠羊州、林波州、林燒州、龍蓬州、敢川州、驚川州、禍眉州、木燭州、百坡州、當品州、嚴城州、中川州、鉗矣州、昌磊州、鉗并州、百頗州、會野州、富仁州、推梅州、作重州、禍林州、金林州、諾祚州、三恭州、布嵐州、欠馬州、羅蓬州、論川州、讓川州、遠南州、卑盧州、夔龍州、、輝川州、金川州、東嘉梁州、西嘉梁州。]</span><BR><BR> </p><p>　　茂州，上，通化郡，軍事。熙寧九年，即汶川縣置威戎軍使，以石泉縣隸綿州。崇寧戶五百六十八，口一千三百七十七。貢麝香。縣一：汶山。<span>[下。]</span>砦一：鎮羌。<span>[熙寧九年置。]</span>關一：雞宗。<span>[熙寧九年置。]</span>南渡後，增縣一：汶川。<span>[下。有博馬場。]</span>領羈縻州十。<span>[璫州、直州、時州、塗州、遠州、飛州、乾州、可州、向州、居州。]</span>春祺城，本羈縻保州，政和四年，建為祺州，縣曰春祺，宣和三年，廢為城，隸茂州。壽寧砦，本羈縻直州，政和六年，建壽寧軍，在大皂江外，距茂州五里，八年，廢為砦，宣和三年，廢砦為堡，又廢敷文關為敷文堡。延寧砦，本威戎軍，熙寧間所建，政和六年，湯延俊等納土，重築軍城，改名延寧，宣和三年，廢為砦，隸茂州，四年，又廢砦及壽寧堡入汶川縣。<BR><BR> </p><p>　　威州，下，維川郡，軍事。本維州。景祐三年，以與濰州聲相亂，改今名。崇寧戶二千二十，口三千一十三。貢當歸、羌活。縣二：保寧，<span>[下。唐薛城縣，南唐改。]</span>通化。<span>[下。天聖元年，改金川。景祐四年復。治平三年，省通化軍隸縣。有博易場。]</span>領羈縻州二。<span>[保州、霸州。]</span>嘉會砦，本羈縻霸州，政和四年，建為亨州，縣曰嘉會，宣和三年，廢州，以縣為砦，隸威州。通化軍，熙寧間所建，在保、霸二州之間。政和三年，董舜咨納土，因舊名重築軍城，宣和三年，省軍使為監押，隸威州。<BR><BR> </p><p>　　永康軍，同下州。本彭州導江縣灌口鎮。唐置鎮靜軍。乾德四年，改為永安軍，以蜀州之青城及導江縣來隸。太平興國三年，改為永康軍。熙寧五年，廢為砦；九年，復即導江縣治置永康軍使，隸彭州。元祐初，復故。縣二：導江，<span>[望。乾德中，自彭州來隸。熙寧五年，軍廢，復隸彭州，後復於此置軍。有博馬場。]</span>青城。<span>[望。乾德中，自蜀州來隸。熙寧五年軍廢，還隸蜀州，不知何年復來隸。]</span><BR><BR> </p><p>　　仙井監，同下州。本陵州。至道三年，升為團練。咸平四年廢，始建縣。熙寧五年，廢為陵井監。宣和四年，改為仙井監。隆興元年，改為隆州。崇寧戶三萬二千八百五十三，口一十萬四千五百四十五。貢苦藥子、續隨子。縣二：仁壽，<span>[中。]</span>井研。<span>[中下。]</span>南渡後，增縣二：貴平，<span>[中下。熙寧五年，廢入廣都。乾道六年復。]</span>籍。<span>[中下。廢復同上。]</span>鎮一：大安。<span>[舊永安鎮。崇寧二年改。]</span>鹽井一。<BR><BR> </p><p>　　石泉軍，本綿州石泉縣。政和七年，建為軍，割蜀之永康、綿之龍安、神泉來隸。宣和三年，降為軍使，縣皆還舊隸。宣和七年，復為軍額。縣三：石泉，<span>[下。]</span>神泉，<span>[上。有石關砦。]</span>龍安。<span>[上。有三盤砦及茶場。宣和元年，改龍安曰安昌，後復故。寶祐後，為軍治所。]</span>堡九。<span>[重和元年置。會同、靖安、嘉平、通津、橫望、平隴、凌霄、聳翠、連雲。]</span><BR><BR> </p><p>　　潼川府路。府二：潼川，遂寧。州九：果，資，普，昌，敘，瀘，合，榮，渠。軍三：長寧，懷安，廣安。監一：富順。紹興三十二年，戶八十萬五千三百六十四，口二百六十三萬六千四百七十六。<BR><BR> </p><p>　　潼川府，緊，梓潼郡，劍南東川節度。本梓州。乾德四年，改靜戎軍，置東關縣。太平興國中，改安靜軍。端拱二年，為東川；元豐三年，復加「劍南」二字。重和元年，升為府。舊兼提舉梓州果、渠、懷安、廣安軍兵馬巡檢盜賊公事。乾道六年，升瀘南為潼川府路安撫使。崇寧戶一十萬九千六百九，口四十四萬七千五百六十五。貢綾、曾青、空青。縣十：郪，<span>[望。有三十四鹽井。]</span>中江，<span>[望。隋玄武縣。大中祥府五年改。有鹽井。]</span>涪城，<span>[望。有四鎮、二十七鹽井。]</span>射洪，<span>[緊。有鹽井。]</span>鹽亭，<span>[緊。熙寧五年，省永泰縣為鎮入焉。有六鹽井。]</span>通泉，<span>[上。有三鐵治。]</span>飛烏，<span>[中。有五鹽井。]</span>銅山，<span>[中。有銅冶。]</span>東關，<span>[中下。有四鹽井。]</span>永泰。<span>[中下。本尉司，南渡後為縣。]</span><BR><BR> </p><p>　　遂寧府，都督府，遂寧郡，武信軍節度。本遂州。政和五年，升為府。宣和五年，升大藩。端平三年，兵亂，權治蓬溪砦。崇寧戶四萬九千一百三十二，口一十萬二千五百五十五。貢樗蒲綾。縣五：小溪，<span>[望。隋方義縣。太平興國初改。]</span>蓬溪，<span>[望。]</span>長江，<span>[緊。端平三年，以下三縣俱廢。]</span>青石，<span>[緊。]</span>遂寧。<span>[中。唐縣。熙寧六年，省青石縣入焉。七年，復置。]</span><BR><BR> </p><p>　　順慶府，中，本果州，南充郡，團練。寶慶三年，以理宗初潛之地，升府，隸劍南東路。端平三年，兵亂。淳祐九年，徙治青居山。崇寧戶五萬五千四百九十三，口一十三萬三百一十三。貢絲布、天門冬。縣三：南充，<span>[望。熙寧六年，省流溪縣為鎮入焉；紹興二十七年，復為縣。]</span>西充，<span>[望。]</span>流溪。<span>[望。]</span><BR><BR> </p><p>　　資州，上，資陽郡，軍事。乾德五年，廢月山、丹山、銀山、清溪四縣。宣和二年，改龍水為資川，後復故，淳祐三年廢。崇寧戶三萬二千二百八十七，口四萬七千二百一十九。貢麩金。縣四：磐石，<span>[緊。有一十八鹽井、一鐵治。]</span>資陽，<span>[緊。]</span>龍水，<span>[中下。]</span>內江。<span>[下。有六十六鹽井。]</span><BR><BR> </p><p>　　普州，上，安岳郡，軍事。乾德五年，廢崇龕、普慈二縣。端平三年，兵亂。淳祐三年，據險置治。寶祐以後廢。崇寧戶三萬二千一百一十八，口七萬三千二百二十一。貢葛、天門冬。縣三：安岳，<span>[中下。熙寧五年，廢普康縣入焉。]</span>安居，<span>[中。]</span>樂至。<span>[下。]</span><BR><BR> </p><p>　　昌州，上，昌元郡，軍事。崇寧戶三萬六千四百五十六，口九萬二千五十五。貢麩金、絹。縣三：大足，<span>[上。]</span>昌元，<span>[上。咸平四年，移治羅市。]</span>永川。<span>[上。]</span><BR><BR> </p><p>　　敘州，上，南溪郡，軍事。乾德中，廢開邊、歸順二縣。本戎州，政和四年改。咸淳三年，徙治登高山。崇寧戶一萬六千四百四十八，口三萬六千六百六十八。貢葛。縣四：宜賓，<span>[中。唐義賓縣。太平興國元年改。熙寧四年，省宜賓入僰道為鎮。政和四年，改僰道為宜賓。]</span>南溪，<span>[中。乾德中，移治舊奮城。有鹽井。]</span>宣化。<span>[唐義賓縣。太平興國元年改。熙寧四年，改為鎮，隸僰道。宣和元年，復以鎮為縣，改今名。]</span>慶符。<span>[本敘州徼外地。政和三年，建為祥州，置慶符、來附二縣。宣和三年，州廢，并來附縣入慶符縣，隸敘州。砦五：柔遠、樂從、清平、石門、懷遠。靖康元年，廢柔遠、樂從二砦隸懷遠。]</span>羈縻州三十。<span>[建州、照州、獻州、南州、洛州、盈州、德州、為州、移州、扶德州、播浪州、筠州、武昌州、志州，已上皆在南廣溪洞；商州、馴州、浪川州、騁州，已上皆在馬湖江；協州、切騎州、靖州、曲江州、哥陵州、品州、牁違州、碾衞州、滈州、從州、播陵州、鉗州，已上皆在石門路。]</span><BR><BR> </p><p>　　瀘州，上，瀘川郡，瀘川軍節度。本軍事州。宣和元年，賜軍額。乾道六年，升本路安撫使。嘉熙三年，築合江之榕山，再築江安之三江磧，四年，又築合江之安樂山為城。淳祐三年，又城神臂崖以守。景定二年，劉整以城歸大元，後復取之，改江安州。崇寧戶四萬四千六百一十一，口九萬五千四百一十。貢葛。縣三：<span>[乾德五年，廢綿水，富義置上監州。治平四年，廢羊羝砦。元豐二年，廢白芀砦。三年，廢平夷堡，於羅池改築安遠砦；廢大硐、武寧二砦。五年，復置武寧砦，隸長寧軍。]</span>瀘川，<span>[中。]</span>江安，<span>[中。有寧遠、安夷、西寧遠、南田、武寧、安遠等砦。]</span>合江。<span>[中。有遙埧、青山、安溪、小溪、帶頭、使君六砦。大觀三年，以安溪砦為縣，隸純州；後廢純州，復為砦。宣和三年，廢遙壩；四年，復。]</span>南渡後，增縣一：納溪。<span>[皇祐三年，納溪口置砦。紹定五年，升為縣。]</span>監一：南井。城三：樂共城，<span>[元豐四年置。堡砦四：江門砦、鎮溪堡、梅嶺堡、大洲堡。]</span>九支城，<span>[大觀三年，建純州，置九支、安溪兩縣及美利城。宣和三年，廢純州及九支縣為九支城，以安溪、美利城為砦，改慈竹砦為堡。]</span>武都城。<span>[大觀三年，建滋州，置承流、仁懷兩縣。宣和三年，廢州為武都城，以仁懷為堡，承流縣併入仁懷。]</span>安遠砦，<span>[元豐三年置。大觀四年廢。政和五年復。]</span>博望砦，<span>[政和七年置。]</span>板橋堡，<span>[政和堡，政和六年置。]</span>綏遠砦。<span>[前隸武都城，宣和三年隸州。]</span>領羈縻州十八。<span>[納州、薛州、晏州、鞏州、奉州、悅州、思峨州、長寧州、能州、淯州、淛州、定州、宋州、順州、藍州、溱州、高州、姚州。]</span><BR><BR> </p><p>　　長寧軍，本羈縻州。熙寧八年，夷人得個祥獻長寧、晏、奉、高、薛、鞏、淯、思峨等十州，因置淯井監隸瀘州。政和四年，建為長寧軍。領砦堡六：梅洞砦，<span>[政和五年置。]</span>清平砦，<span>[舊隸祥州，政和二年建築，賜今名。宣和三年廢祥州，以砦隸軍。]</span>武寧砦，<span>[熙寧七年置，舊名小溪口。十年，改今名。元豐四年廢。五年復置。政和四年，建長寧軍，以武寧為倚郭縣。宣和三年，廢縣為堡。四年，復為砦。]</span>寧遠砦，<span>[皇祐元年，置三江砦。三年，改今名。宣和三年，以砦為堡。四年，復為砦。]</span>安夷砦，<span>[熙寧六年置，舊名婆娑。大觀四年廢。政和六年復置。]</span>石筍堡。<span>[政和五年置。初名梅賴，後賜今名。]</span>南渡後，縣一：安寧。<span>[嘉定四年，升安夷砦為縣。有武寧、寧遠二砦。]</span><BR><BR> </p><p>　　合州，中，巴川郡，軍事。淳祐三年，移州治於釣魚山。崇寧戶四萬八千二百七十七，口八萬四千四百八十四。貢牡丹皮、白藥子。縣五：石照，<span>[中。魏石鑒縣。乾德三年改。]</span>漢初，<span>[中。]</span>巴川，<span>[中。]</span>赤水，<span>[中下。]</span>銅梁。<span>[中下。熙寧四年，省赤水入焉；七年，復置。]</span><BR><BR> </p><p>　　榮州，下，和義郡，軍事。乾德五年，廢和義縣。端平三年，擇地僑治。寶祐後廢。崇寧戶一萬六千六百六十七，口五萬二千八十七。貢斑布。縣四：榮德，<span>[中下。舊名旭川。治平四年改。熙寧四年，省公井縣為鎮入焉。有鹽監一，端平三年廢。]</span>威遠，<span>[中。]</span>資官，<span>[中。有鹽井。]</span>應靈。<span>[中下。有鹽井。]</span><BR><BR> </p><p>　　渠州，下，鄰山郡，軍事。寶祐三年，徙治禮義山。崇寧戶三萬二千八百七十七，口六萬三千八百三十。貢綿紬、買子木。縣三：流江，<span>[緊。西魏縣。景祐三年，廢大竹縣入焉；紹興三年，復分置。]</span>鄰水，<span>[下。唐縣。乾德四年，移治崑樓鎮。]</span>鄰山。<span>[下。梁縣。乾德三年，移治故鄰州城。]</span>南渡後，增縣一：大竹。<BR><BR> </p><p>　　懷安軍，同下州。乾德五年，以簡州金水縣建為軍。崇寧戶二萬九千六百二十五，口一十七萬四千九百八十五。貢紬。縣二：金水，<span>[望。]</span>金堂。<span>[望。乾德五年，自漢州來隸。]</span><BR><BR> </p><p>　　寧西軍，本廣安軍，同下州。開寶二年，以合州儂洄、渠州新明二鎮建為軍。淳祐三年，城大良平為治所。寶祐末，歸大元。景定初，復取之。咸淳二年，改軍名。崇寧戶四萬七千五十七，口一十一萬一千七百五十四。貢絹。縣三：渠江，<span>[中。開寶二年，自渠州來隸。]</span>岳池，<span>[緊。開寶二年，自果州來隸。]</span>新明。<span>[中。開寶二年，自合州來屬。六年，移治單溪鎮。]</span>南渡後，增縣一：和溪。<span>[開禧三年，升鎮為縣。]</span><BR><BR> </p><p>　　富順監，同下州。本瀘州之富義縣。掌煎鹽。乾德四年，升為富義監。太平興國元年改。治平元年，置富順縣；熙寧元年，省。嘉熙元年，蜀亂監廢。咸淳元年，徙治虎頭山。崇寧戶一萬一千二百四十一，口二萬三千七百一十六。貢葛。領鎮十三，鹽井一。<BR><BR> </p><p>　　利州路。府一：興元。州九：利，洋，閬，劍，文，興，蓬，政，巴。縣三十八。關一：劍門。南渡後，府三：興元，隆慶，同慶。州十二：利，金，洋，閬，巴，沔，文，蓬，龍，階，西和，鳳。軍二：大安，天水。紹興三十二年，戶三十七萬一千九十七，口七十六萬九千八百五十二。<BR><BR> </p><p>　　興元府，次府，梁州，漢中郡，山南西道節度。舊兼提舉利州路兵馬巡檢事。建炎二年，升本路鈐轄。四年，兼本路經略、安撫使。後分利州路為東、西路：興元、劍利閬金洋巴蓬、大安為東路，治興元；階、成、西和、鳳、文、龍、興為西路，治興州。又置利州路階、成、西和、鳳州制置使，涇原、秦鳳路經略、安撫使。乾道四年，合為一路，興元帥兼領之；淳熙二年，復分；三年，又合；五年，復分；紹熙五年，再合；慶元二年，又分；嘉定三年，復合。崇寧戶六萬二百八十四，口一十二萬三千五百四十。貢臙脂、紅花。縣四：南鄭，<span>[次赤。]</span>城固，<span>[次畿。]</span>褒城，<span>[次畿。]</span>西。<span>[次畿。至道二年，割隸大安軍；三年，還隸。有錫冶一務。]</span>茶場一。<span>[熙寧八年置。]</span>南渡後，增縣一：廉水。<span>[次畿。紹興四年，析南鄭縣置，以廉水為名。]</span><BR><BR> </p><p>　　利州，都督府，益川郡，寧武軍節度。舊昭武軍，景祐四年改。紹興十四年，分東、西兩路；紹熙五年，復合為一；慶元二年，復分；嘉定三年，復合；十一年，又分。端平三年，兵亂廢。崇寧戶二萬五千三百七十三，口五萬一千五百三十九。貢金、鋼鐵。縣四：綿穀，<span>[中。]</span>葭萌，<span>[中。]</span>嘉川，<span>[中下。咸平五年，自集州來隸。熙寧三年，省平蜀縣入焉。]</span>昭化。<span>[下。後周益昌縣。開寶五年改。]</span><BR><BR> </p><p>　　洋州，望，洋川郡，武康軍節度。舊武定軍，景祐四年改。建炎以後，嘗置蓬、巴、洋州安撫使，尋罷。崇寧戶四萬五千四百九十，口九萬八千五百六十七。貢隔織。縣三：興道，<span>[望。]</span>西鄉，<span>[上。]</span>真符。<span>[中。]</span><BR><BR> </p><p>　　閬州，上，閬中郡。乾德四年，改安德軍節度。紹興十四年，隸東路。端平三年，兵亂。淳祐三年，移治大獲山。崇寧戶四萬三千九百三十六，口一十萬九百七。貢蓮綾。縣七：閬中，<span>[望。閬水迂曲，繞縣三面，故名。紹興十八年，省玉井鎮入焉。]</span>蒼溪，<span>[緊。]</span>南部，<span>[緊。]</span>新井，<span>[緊。]</span>奉國，<span>[中。熙寧四年，省岐平縣為鎮入焉。]</span>新政，<span>[中。]</span>西水。<span>[中下。熙寧四年，省晉安縣為鎮入焉。]</span><BR><BR> </p><p>　　隆慶府，本劍州，上，普安郡，軍事。乾德五年，廢永歸縣。隆興二年，以孝宗潛邸，升普安軍節度。紹熙元年，升府。端平三年，兵亂。崇寧戶三萬五千二十三，口一十萬七千五百七十三。貢巴戟。縣六：普安，<span>[中。熙寧五年，省臨津縣為鎮入焉。]</span>梓潼，<span>[上。]</span>陰平，<span>[中。]</span>武連，<span>[中。]</span>普成，<span>[中下。]</span>劍門。<span>[中下。熙寧五年，以劍門關劍門縣復隸州。有小劍、白綿、巴砍、糧谷、龍聚、託溪六砦。]</span><BR><BR> </p><p>　　巴州，中，清化郡，軍事。乾德四年，廢盤道、歸仁、始寧三縣。咸平五年，以清化屬集州。熙寧五年，廢集州，又廢壁州，以其縣來隸。建炎三年，兼管內安撫。嘉熙四年，兵亂民散。崇寧戶二萬三千三百三十七，口四萬一千五百一十六。貢綿紬。縣五：化城，<span>[中下。省集州清化縣為鎮入焉。]</span>難江，<span>[上。舊隸集州。]</span>恩錫，<span>[中下。熙寧三年，省七盤縣為鎮入焉。]</span>曾口，<span>[下。熙寧五年，省其章縣為鎮入焉。]</span>通江。<span>[下。省壁州白石、符陽二縣入焉。]</span><BR><BR> </p><p>　　文州，中下，陰平郡，軍事。建炎後，帶沿邊管內安撫，尋罷，隸利西路。紹定末，置司成都。端平後，兵亂州廢。崇寧戶一萬二千五百三十一，口二萬二千七十八。貢麝香。縣一：曲水。<span>[中下。西魏縣。有重石、毗谷、張添、磨蓬、留券、羅移、思村、戎門、披波、綏南十砦，水銀務一。]</span><BR><BR> </p><p>　　沔州，下，順政郡，軍事。本興州。紹興十四年，為利西路治所。開禧三年，吳曦僭改開德府。曦誅，改沔州。崇寧戶一萬二千四百三十，口一萬九千六百七十三。貢蜜、蠟。縣二：順政，<span>[中。開禧三年，改為略陽。]</span>長舉。<span>[中下。]</span>監一：濟衆。<span>[鑄鐵錢。]</span><BR><BR> </p><p>　　蓬州，下，咸安郡，軍事。乾德三年，廢宕渠縣。淳祐三年，置司古渝縣。崇寧戶二萬七千八百二十七，口五萬一千四百七十二。貢紵絲綾、綿紬。縣四：蓬池，<span>[中。]</span>儀隴，<span>[中。]</span>營山，<span>[中。唐朗池縣。大中祥符五年改。熙寧三年，省蓬山縣為鎮入焉。]</span>伏虞。<span>[中下。熙寧五年，省良山縣為鎮入焉。]</span>南渡後，增縣二：良山，<span>[中下。建炎二年復。]</span>相如。<span>[望。以南有司馬相如故宅而名。嘉熙間，兵亂。寶祐六年，自果州來屬。]</span><BR><BR> </p><p>　　政州，下，江油郡，軍事。本龍州。政和五年，改為政州。紹興元年，復為龍州。端平三年，兵亂。寶祐六年，徙治雍村。崇寧戶三千五百二十三，口九千二百九十四。貢麩金、羚羊角、天雄。縣二：江油，<span>[中。有乾坡砦。]</span>清川。下<span>[，本馬盤，唐改今名。康定初，增戍兵。端平三年，兵亂地廢。]</span><BR><BR> </p><p>　　大安軍，中，本三泉縣。舊屬興元府。乾德三年，平蜀，以縣直屬京。至道二年，建為大安軍。三年，軍廢，縣仍舊屬京。紹興三年，復升軍。崇寧戶六千七十五，口一萬八百九十一。領鎮二：金牛，青烏。南渡後，復置三泉縣，隸軍。<BR><BR> </p><p>　　金州，上，安康郡，昭化軍節度。前宋隸京西南路，惟此一州未沒於金。建炎四年，屬利州。紹興元年，置金、均、房州鎮撫使。六年，復隸京西南路。九年，隸西川宣撫司。十年，置金、房、開、達安撫使。十三年，隸利州路，又以商州上津、豐陽兩縣來屬。乾道四年，兼管內安撫。縣五：西城，<span>[下。]</span>漢陰，<span>[中下。紹興二年，遷治新店，以舊縣為鎮，嘉定三年，升激口鎮為縣。有饒風鎮。]</span>洵陽，<span>[中。]</span>石泉，<span>[下。]</span>平利。<span>[下。]</span>南渡後，增縣一：上津。<span>[中下。本平利縣地。紹興十六年，以鶻嶺關卓馱平為界。]</span><BR><BR> </p><p>　　階州，中下，武都郡，軍事。本隸秦鳳路。紹興初，陝西地盡入於金，惟階成岷鳳洮五郡、鳳翔府和尚原、隴州方山原存。紹興初，以楊家崖為家計砦。縣二：福津，<span>[中下。]</span>將利。<span>[中下。]</span><BR><BR> </p><p>　　同慶府，中下，同穀郡，軍事。本成州，隸秦鳳路，紹興十四年來屬。寶慶元年，以理宗潛邸，升同慶府。縣二：同谷，<span>[中。]</span>栗亭。<span>[中。]</span><BR><BR> </p><p>　　西和州，下，和政郡，團練。本隸秦鳳路。紹興元年，入於金，改祐州。舊名岷州。十二年，與金人和，以岷犯金太祖嫌名，改西和州，因郡名和政云。以淮西有和州，故加「西」字。開禧二年，又入於金。縣三：長道，<span>[緊。]</span>大潭，<span>[中。]</span>祐川。<BR><BR> </p><p>　　鳳州，下，河池郡，團練。舊屬秦鳳路，紹興十四年來隸。縣三：梁泉，<span>[上。]</span>兩當，<span>[上。]</span>河池。<span>[緊。]</span><BR><BR> </p><p>　　天水軍，同下州。紹興初，秦州入於金，分置南、北天水縣。十三年，隸成州。後以成紀之太平社、隴城之東阿社來屬。嘉定元年，升軍，九年，移於天水縣舊治。仍置縣一：天水。<span>[紹興十五年，廢成紀、隴城二縣來入。]</span><BR><BR> </p><p>　　夔州路。州十：夔，黔，施，忠，萬，開，達，涪，恭，珍。軍三：雲安，梁山，南平。監一：大寧。縣三十二。南渡後，府三：重慶，咸淳，紹慶。州八：夔，達，涪，萬，開，施，播，思。軍三：雲安，梁山，南平。監一：大寧。紹興三十二年，戶三十八萬六千九百七十八，口一百一十三萬四千三百九十八。<BR><BR> </p><p>　　夔州，都督府，雲安郡，寧江軍節度。州初置在白帝城，景德三年，徙城東。建炎三年，升夔、利兵馬鈐轄。淳熙十五年，帥臣帶歸、峽州兵馬司。元豐戶一萬一千二百一十三。貢蜜、蠟。縣二：奉節，<span>[中。]</span>巫山。<span>[中下。]</span><BR><BR> </p><p>　　紹慶府，下，本黔州，黔中郡，軍事，武泰軍節度。紹定元年，升府。紹熙三年，移巡檢治增潭。元豐戶二千八百四十八。貢硃砂、蠟。縣二：彭水，<span>[中。嘉祐八年，廢洪杜、洋水、都濡、信寧四縣入焉。有洪杜、小洞、界山、難溪四砦。紹興二年，以元隸珍州戶四十九還隸。]</span>黔江。<span>[下。有白石、門闌、佐水、永安、安樂、雙洪、射營、右水、蠻塚、浴水、潛平、鹿角、萬就、六堡、白水、土溪、小溪、石柱、高望、木孔、東流、李昌、僕射、相陽、小村、石門、茆田、木柵、虎眼二十九砦。]</span>羈縻州四十九。<span>[南寧州、遠州、犍州、清州、蔣州、知州、蠻州、襲州、峨州、邦州、鶴州、勞州、義州、福州、儒州、令州、郝州、普寧州、緣州、那州、鸞州、絲州、卭州、敷州、晃州、侯州、焚州、添州、瑤州、雙城州、訓州、鄉州、茂龍州、整州、樂善州、撫水州、思元州、逸州、思州、南平州、勳州、姜州、稜州、鴻州、和武州、暉州、毫州、鼓州、懸州。]</span>南渡後，羈縻州五十六。<BR><BR> </p><p>　　施州，下，清江郡，軍事。元豐戶一萬九千八百四。貢黃連、木藥子。縣二：清江，<span>[中下。有歌羅、永寧、細沙、寧邊、尖木、夷平六砦。熙寧六年五月，省施州永興砦，置夷平砦。元豐三年七月，廢永寧砦，置行廊、安確二砦。]</span>建始。<span>[中下。有連天一砦。]</span>監一：廣積。<span>[紹聖三年置，鑄鐵錢。]</span><BR><BR> </p><p>　　咸淳府，下，本忠州，南賓郡，軍事。咸淳元年，以度宗潛邸，升府。元豐戶三萬五千九百五十。貢綿紬。縣三：臨江，<span>[中下。]</span>墊江，<span>[中下。熙寧五年，省桂溪縣入焉。]</span>南賓。<span>[下。]</span>南渡後，增縣二：豐都，<span>[下。]</span>龍渠。<span>[下。]</span><BR><BR> </p><p>　　萬州，下，南浦郡，軍事。開寶三年，以梁山為軍。元豐戶二萬五百五十五。貢金、木藥子。縣二：南浦，<span>[下。有平雲砦。]</span>武寧。<span>[下。]</span><BR><BR> </p><p>　　開州，下，盛山郡，軍事。崇寧戶二萬五千。貢白紵、車前子。縣二：開江，上。慶曆四年，廢新浦縣入焉。清水。中。舊名萬歲縣，後改。<BR><BR> </p><p>　　達州，上，通川郡，軍事。本通州。乾德三年改。乾德五年，廢閬英、宣漢二縣。熙寧六年，省三岡縣；七年，省石鼓縣，分隸通川、新寧、永睦三縣。元豐戶四萬六百四十。貢紬。縣五：通川，<span>[中。]</span>巴渠，<span>[中。]</span>永睦，<span>[下。隋永穆縣。今改。]</span>新寧，<span>[下。]</span>東鄉。<span>[下。]</span>南渡後，增縣一：通明。<span>[下。舊通明院。]</span><BR><BR> </p><p>　　涪州，下，涪陵郡，軍事。熙寧三年，廢温山縣為鎮。大觀四年，廢白馬砦。咸淳二年，移治三臺山。元豐戶一萬八千四百四十八。貢絹。縣三：涪陵，<span>[下。有白馬鹽場。]</span>樂温，<span>[下。]</span>武龍。<span>[下。宣和元年，改武龍縣為枳縣。紹興元年依舊。]</span><BR><BR> </p><p>　　重慶府，下，本恭州，巴郡，軍事。舊為渝州。崇寧元年，改恭州，後以高宗潛藩，升為府。舊領萬壽縣，乾德五年，廢。雍熙中，又廢南平縣。慶曆八年，以黔州羈縻南、溱二州來隸。皇祐五年，以南州置南川縣。熙寧七年，以南川縣隸南平軍。元豐戶四萬二千八十。貢葛布、牡丹皮。縣三：巴，<span>[中。有石英、峰玉、藍溪、新興四鎮。]</span>江津，<span>[中下。乾德五年，移治馬騣鎮。]</span>壁山。<span>[下。]</span>羈縻州一。<span>[溱州，領榮懿、扶歡二縣。以酋首領之，後隸南平軍。]</span><BR><BR> </p><p>　　雲安軍，同下州。開寶六年，以夔州雲安縣建為軍。建炎三年為軍使。元豐戶一萬一千七十五。貢絹。縣一：雲安。<span>[望。有思問、扞技、平南三砦，玉井鹽場、團雲鹽井。]</span>監一：雲安。<span>[熙寧四年，以雲安監戶口析置安義縣。八年，戶還隸雲安縣，復為監。]</span><BR><BR> </p><p>　　梁山軍，同下州，高梁郡。開寶二年，以萬州石氏屯田務置軍，撥梁山縣來隸。熙寧五年，又析忠州桂溪地益軍。元祐元年，還隸萬州，尋復故。元豐戶一萬二千二百七十七。貢綿。縣一：梁山。<span>[中下。]</span><BR><BR> </p><p>　　南平軍，同下州。熙寧八年，收西番部，以恭州南川縣銅佛壩地置軍。領縣二：南川，<span>[中下。熙寧八年，省入隆化。元豐元年復置。有榮懿、開邊、通安、安穩、歸正五砦，溱川堡。]</span>隆化。<span>[下。熙寧八年，自涪州來隸。有七渡水砦，大觀四年砦廢。]</span>溱溪砦，本羈縻溱州，領榮懿、扶歡二縣。熙寧七年，招納，置榮懿等砦，隸恭州，後隸南平軍。大觀二年，別置溱州及溱溪、夜郎兩縣。宣和二年，廢州及縣，以溱溪砦為名，隸南平軍。<BR><BR> </p><p>　　大寧監，同下州。開寶六年，以夔州大昌縣鹽泉所建為監。元豐戶六千六百三十一。貢蠟。縣一：大昌。<span>[中下。端拱元年，自夔州來隸。舊在監南六十里，嘉定八年，徙治水口監。]</span><BR><BR> </p><p>　　珍州，唐貞觀中開山洞置，唐末沒於夷。大觀二年，大駱解上下族帥獻其地，復建為珍州。宣和三年，承州廢，以綏陽縣來隸。縣二：樂源、綏陽，本羈縻夷州，大觀三年，酋長獻其地，建為承州，領綏陽、都上、義泉、寧夷、洋川五縣；宣和三年，廢州及都上等縣，以綏陽隸珍州。遵義砦，大觀二年，播州楊文貴獻其地，建遵義軍及遵義縣；宣和三年，廢軍及縣，以遵義砦為名，隸珍州。<BR><BR> </p><p>　　思州，政和八年建，領務川、卭水、安夷三縣。宣和四年，廢州為城及務川縣，以務川城為名；卭水、安夷二縣皆作堡，並隸黔州。紹興元年，復為思州。縣三：務川，安夷，卭水。<span>[宣和四年並廢，隸黔州。紹興二年復。]</span><BR><BR> </p><p>　　播州，樂源郡。大觀二年，南平夷人楊文貴等獻其地，建為州，領播川、琅川、帶水三縣。宣和三年，廢為城，隸南平軍。端平三年，復以白綿堡為播州，三縣仍廢，嘉熙三年，復設播州，充安撫使。咸淳末，以珍州來屬。縣一，樂源。<span>[中。有遵義砦，開禧三年升軍，嘉定十一年復為砦。]</span><BR><BR> </p><p>　　川峽四路，蓋禹貢梁、雍、荊三州之地，而梁州為多。天文與秦同分。南至荊峽，北控劍棧，西南接蠻夷。土植宜柘，繭絲織文纖麗者窮於天下，地狹而腴，民勤耕作，無寸土之曠，歲三四收。其所獲多為遨遊之費，踏青、藥市之集尤盛焉，動至連月。好音樂，少愁苦，尚奢靡，性輕揚，喜虛稱。庠塾聚學者衆，然懷土罕趨仕進。涪陵之民尤尚鬼俗，有父母疾病，多不省視醫藥，及親在多別籍異材。漢中、巴東，俗尚頗同，淪於偏方，殆將百年。孟氏既平，聲教攸暨，文學之士，彬彬輩出焉。</p>
<div class='pn'><p class='pre'>上一节：<a href='第四十一章-卷四十一-原文.html'>第四十一章-卷四十一</a></p><p class='next'>下一节：<a href='第四十三章-卷四十三-原文.html'>第四十三章-卷四十三</a></p></div></body>
</html>
