<!DOCTYPE html>
<html>
<head>
    <meta charset="UTF-8">
  <meta name="viewport" content="width=device-width, initial-scale=1.0">
  <title>汉书-表-第七章-外戚恩泽侯表-原文</title>
<style>
    a {
      text-decoration: none;
    }
  </style>
</head>

<body>
<div>
<div>
<p><a id='home' href="../../index.html">首页</a></p><p id='list'>汉书-表<a href='../汉书.html#表'>：目录</a></p>
</div>
<div class='pn'><p class='pre'>上一节：<a href='第六章-景武昭宣元成功臣表-原文.html'>第六章-景武昭宣元成功臣表</a></p><p class='next'>下一节：<a href='第八章-百官公卿表上-原文.html'>第八章-百官公卿表上</a></p></div>
</div>

<h1>第七章-外戚恩泽侯表<span style='font-size:small'> 原文</span><span style='font-size:small;padding-left:5px'> <a href='第七章-外戚恩泽侯表-段译.html'>段译</a></span><span style='font-size:small;padding-left:5px'> <a href='第七章-外戚恩泽侯表-译文.html'>译文</a></span></h1>
<p>自古受命及中兴之君，必兴灭继绝，修废举逸，然后天下归仁，四方之政行焉。传称武王克殷，追存贤圣，至乎不及下车。世代虽殊，其揆一也。高帝拨乱诛暴，庶事草创，日不暇给，然犹修祀六国，求聘四皓，过魏则宠无忌之墓，适赵则封乐毅之后。及其行赏而授位也，爵以功为先后，宫用能为次序。后嗣共己遵业，旧臣继踵居位。至乎孝武，元功宿将略尽。会上亦兴文学，进拔幽隐，公孙弘自海濒而登宰相，于是宠以列侯之爵。又畴咨前代，询问耆老，初得周后，复加爵、邑。自是之后，宰相毕侯矣。元、成之间，晚得殷世，以备宾位。</p><p>汉兴，外戚与定天下，侯者二人。故誓曰：“非刘氏不王，若有亡功非上所置而侯者，天下共诛之。”是以高后欲王诸吕，王陵廷争；孝景将侯王氏，修侯犯色。卒用废黜。是后薄昭、窦婴、上官、卫、霍之侯，以功受爵。其余后父据《春秋》褒纪之义，帝舅缘《大雅》申伯之意，浸广博矣。是以别而叙之。表略</p>
<div class='pn'><p class='pre'>上一节：<a href='第六章-景武昭宣元成功臣表-原文.html'>第六章-景武昭宣元成功臣表</a></p><p class='next'>下一节：<a href='第八章-百官公卿表上-原文.html'>第八章-百官公卿表上</a></p></div></body>
</html>
