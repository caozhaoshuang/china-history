<!DOCTYPE html>
<html>
<head>
  <meta charset="UTF-8">
  <title>南齐书-志-第八章-卷十六-原文</title>
<style>
    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>南齐书-志<a href='../南齐书.html#志'>：目录</a></p>
</div>
<div class='pn'><p class='pre'>上一节：<a href='第七章-卷十五-原文.html'>第七章-卷十五</a></p><p class='next'>下一节：<a href='第九章-卷十七-原文.html'>第九章-卷十七</a></p></div>
</div>

<h1>第八章-卷十六<span style='font-size:small'> 原文</span></h1>
<p>百官</p><p>建官设职，兴自炎昊，方乎隆周之册，表乎盛汉之书。存改回沿，备于历代，先贤往学，以之雕篆者众矣。若夫胡广《旧仪》，事惟简撮；应劭《官典》，殆无遗恨。王朗奏议，属霸国之初基；陈矫增曹，由军事而补阙。今则有《魏氏官仪》、鱼豢《中外官》也。山涛以意辩人，不囗囗囗；荀勖欲去事烦，唯论并省。定制成文，本之《晋令》，后代承业，案为前准。肇域官品，区别阶资，蔚宗选簿梗概，钦明阶次详悉，虞通、刘寅因荀氏之作，矫旧增新，今古相校。齐受宋禅，事遵常典，既有司存，无所偏废。其余散在史注，多已筌拾，览者易知，不重述也。诸台府郎令史职吏以下，具见长水校尉王圭之《职仪》。</p><p>相国</p><p>萧、曹以来，为人臣极位。宋孝建用南谯王义宣。至齐不用人，以为赠，不列官。</p><p>太宰。</p><p>宋大明用江夏王义恭，以后无人。齐以为赠。</p><p>太傅。</p><p>太师、太保、太傅，周旧官。汉末，董卓为太师。晋惠帝初，卫瓘为太保。自后无太师，而太保为赠。齐唯置太傅。</p><p>大司马。</p><p>大将军。</p><p>宋元嘉用彭城王义康，后无人。齐以为赠。</p><p>太尉。</p><p>司徒。</p><p>司空。</p><p>三公，旧为通官。司徒府领天下州郡名数户口簿籍，虽无，常置左右长史、左西曹掾属、主簿、祭酒、令史以下。晋世王导为司徒，右长史干宝撰立官府《职仪》已具。</p><p>特进。</p><p>位从公。</p><p>诸开府仪同三司。</p><p>骠骑将军。</p><p>车骑将军。</p><p>卫将军。</p><p>镇军将军。</p><p>中军将军。</p><p>抚军将军。</p><p>四征将军。东、西、南、北。</p><p>四镇将军。</p><p>凡诸将军加“大”字，位从公。开府仪同如公。凡公督府置佐：长史、司马各一人，谘议参军二人。诸曹有录事，记室，户曹，仓曹，中直兵，外兵，骑兵，长流贼曹，刑狱贼曹，城局，法曹，田曹，水曹，铠曹，车曹，士曹，集曹，右户，十八曹。城局曹以上署正参军，法曹以下署行参军，各一人。其行参军无署者，为长兼员。其府佐史则从事中郎二人，仓曹掾、户曹属、东西阁祭酒各一人，主簿舍人御属二人。加崇者，则左右长史四人，中郎掾属并增数。其未及开府，则置府亦有佐史，其数有减。小府无长流，置禁防参军。</p><p>四安将军。</p><p>四平将军。</p><p>左、右、前、后将军。</p><p>征虏将军。</p><p>四中郎将。</p><p>晋世荀羡、王胡之并居此官。宋、齐以来，唯处诸王，素族无为者。</p><p>冠军将军。</p><p>辅国将军。</p><p>宁朔将军。</p><p>宁远将军。</p><p>龙骧将军。</p><p>凡诸小号，亦有置府者。</p><p>太常。</p><p>府置丞一人，五官、功曹、主簿，九府九史皆然。领官如左：</p><p>博士，谓之太学博士；</p><p>国子祭酒一人，博士二人，助教十人；</p><p>建元四年，有司奏置国学，祭酒准诸曹尚书，博士准中书郎，助教准南台御史。选经学为先。若其人难备，给事中以还明经者，以本位领。其下典学二人，三品，准太常主簿；户曹、仪曹各二人，五品；白簿治礼吏八人，六品；保学医二人；威仪二人。其夏，国讳废学，有司奏省助教以下。永明三年，立学，尚书令王俭领祭酒。八年，国子博士何胤单为祭酒，疑所服，陆澄等皆不能据，遂以玄服临试。月余日，博议定，乃服朱衣。</p><p>总明观祭酒一人；</p><p>右泰始六年，以国学废，初置总明观，玄、儒、文、史四科，科置学士各十人，正令史一人，书令史二人，干一人，门吏一人，典观吏二人。建元中，掌治五礼。永明三年，国学建，省。</p><p>太庙令一人，丞一人；</p><p>明堂令一人，丞一人；</p><p>太祝令一人，丞一人；</p><p>太史令一人，丞一人；</p><p>廪牺令一人，丞一人；</p><p>置令丞以下皆有职吏。</p><p>太乐令一人，丞一人；</p><p>诸陵令；</p><p>永明末置，用二品三品勋。置主簿、户曹各一人，六品保举。</p><p>光禄勋。</p><p>府置丞一人。领官如左：</p><p>左右光禄大夫；</p><p>位从公，开府置佐史如公。</p><p>光禄大夫；</p><p>皆银章青绶，诏加金章紫绶者，为金紫光禄大夫。乐安任遐为光禄，就王晏乞一片金，晏乃启转为金紫，不行。</p><p>太中大夫；</p><p>中散大夫。</p><p>诸大夫官，皆处旧齿老年，重者加亲信二十人。</p><p>卫尉。</p><p>府置丞一人。掌宫城管籥。张衡《西京赋》曰“卫尉八屯，警夜巡昼”。宫城诸却敌楼上本施鼓，持夜者以应更唱，太祖以鼓多惊眠，改以铁磬云。</p><p>廷尉。</p><p>府置丞一人，正一人，监一人，评一人，律博士一人。</p><p>大司农。</p><p>府置丞一人。领官如左：</p><p>太仓令一人，丞一人；</p><p>导官令一人，丞一人；</p><p>籍田令一人，丞一人。</p><p>少府。</p><p>府置丞一人。领官如左：</p><p>左右尚方令各一人，丞一人；</p><p>锻署丞一人；永明三年省，四年复置。</p><p>御府令一人，丞一人；</p><p>东冶令一人，丞一人；</p><p>南冶令一人，丞一人；</p><p>平准令一人，丞一人。</p><p>上林令一人，丞一人。亦属尚书殿中曹。</p><p>将作大匠。</p><p>太仆。</p><p>大鸿胪。</p><p>三卿不常置。将作掌宫庙土木。太仆掌郊礼执辔。鸿胪掌导护赞拜。有事权置兼官，毕乃省。</p><p>乘黄令一人：</p><p>掌五辂安车，大行凶器辒辌车；</p><p>客馆令：</p><p>掌四方宾客。</p><p>宣德卫尉、少府、太仆。</p><p>郁林王立，文安太后即尊号，以宫名置之。</p><p>大长秋。</p><p>郁林立皇后置。</p><p>录尚书。</p><p>尚书令。</p><p>总领尚书台二十曹，为内台主。行遇诸王以下，皆禁驻。左右仆射分道。无令，左仆射为台主，与令同。</p><p>左仆射：</p><p>领殿中主客二曹事，诸曹郊庙、园陵、车驾行幸、朝仪、台内非违、文官举补满叙疾假事，其诸吉庆瑞应众贺、灾异贼发众变、临轩崇拜、改号格制、莅官铨选，凡诸除署、功论、封爵、贬黜、八议、疑谳、通关案，则左仆射主，右仆射次经，维是黄案，左仆射右仆射署朱符见字，经都丞竟，右仆射横画成目，左仆射画，令画。右官阙，则以次并画。若无左右，则直置仆射在其中间，总左右事。</p><p>吏部尚书：</p><p>领吏部、删定、三公、比部四曹。</p><p>度支尚书：</p><p>领度支、金部、仓部、起部四曹。</p><p>左民尚书：</p><p>领左民、驾部二曹。</p><p>都官尚书：</p><p>领都官、水部、库部、功论四曹。</p><p>五兵尚书：</p><p>领中兵、外兵二曹。</p><p>祠部尚书：</p><p>右仆射通职，不俱置。</p><p>起部尚书：</p><p>兴立宫庙权置；事毕省。</p><p>左丞一人：</p><p>掌宗庙郊祠、吉庆瑞应、灾异、立作格制、诸案弹、选用除置、吏补满除遣注职。</p><p>右丞一人：</p><p>掌兵士百工补役死叛考代年老疾病解遣、其内外诸库藏谷帛、刑罪创业诤讼、田地船乘、禀拘兵工死叛、考剔讨补、差分百役、兵器诸营署人领、州郡租布、民户移徙、州郡县并帖、城邑民户割属、刺史二千石令长丞尉被收及免赠、文武诸犯削官事。白案，右丞上署，左丞次署。黄案，左丞上署，右丞次署。诸立格制及详谳大事宗庙朝廷仪体，左丞上署，右丞次署。自令仆以下五尚书八座二十曹，各置郎中令史以下，又置都令史分领之。仆射掌朝轨，尚书掌谳奏，都丞任碎，在弹违诸曹缘常及外详谳事。应须命议相值者，皆郎先立意，应奏黄案及关事，以立意官为议主。凡辞诉有漫命者，曹缘咨如旧。若命有咨，则以立意者为议主。</p><p>武库令一人；</p><p>属库部。</p><p>车府令一人，丞一人；</p><p>属驾部。</p><p>公车令一人；</p><p>大官令一人，丞一人；</p><p>大医令一人，丞一人；</p><p>内外殿中监各一人；</p><p>内外骅骝厩丞各一人；</p><p>材官将军一人，司马一人；</p><p>属起部，亦属领军。</p><p>侍中祭酒。高功者称之。</p><p>侍中。</p><p>汉世为亲近之职。魏、晋选用，稍增华重，而大意不异。宋文帝元嘉中，王华、王昙首、殷景仁等，并为侍中，情在亲密，与帝接膝共语，貂拂帝手，拔貂置案上，语毕复手插之。孝武时，侍中何偃南郊陪乘，銮辂过白门阙，偃将匐，帝乃接之曰：“朕乃陪卿。”齐世朝会，多以美姿容者兼官。永元三年，东昏南郊，不欲亲朝士，以主玺陪乘，前代未尝有也。侍中呼为门下。亦置令史。领官如左：</p><p>给事黄门侍郎：</p><p>亦管知诏令，世呼为小门下；</p><p>散骑常侍，通直散骑常侍，员外散骑常侍：</p><p>旧与侍中通官，其通直员外，用衰老人士，故其官渐替。宋大明虽华选比侍中，而人情久习，终不见重，寻复如初。</p><p>散骑侍郎，通直散骑侍郎，员外散骑侍郎；</p><p>给事中；</p><p>奉朝请；</p><p>驸马都尉；</p><p>集书省职，置正书、令史。朝散用衣冠之余，人数猥积。永明中，奉朝请至六百余人。</p><p>中书监一人，令一人，侍郎四人，通事舍人无员。</p><p>中书省职，置主书、令史、正书以下。</p><p>秘书监一人，丞一人。郎。著作佐郎。</p><p>晋秘书阁有令史，掌众书，见《晋令》。令亦置令史、正书及弟子，皆典教书画。</p><p>御史中丞一人。</p><p>晋江左中丞司隶分督百僚，傅咸所云“行马内外”是也。今中丞则职无不察，专道而行，驺辐禁呵，加以声色，武将相逢，辄致侵犯，若有卤簿，至相驱击。宋孝建二年制，中丞与尚书令分道，虽丞郎下朝相值，亦得断之，馀内外众官，皆受停驻。</p><p>治书侍御史二人；</p><p>侍御史十人。</p><p>兰台置诸曹内外督令以下。</p><p>谒者仆射一人。</p><p>谒者十人。</p><p>谒者台，掌朝觐宾飨。</p><p>领军将军、中领军。</p><p>护军将军、中护军。</p><p>凡为中，小轻，同一官也。诸为将军官，皆敬领、护。诸王为将军，道相逢，则领、护让道。置长史、司马、五官、功曹、主簿。</p><p>左右二卫将军。</p><p>骁骑将军。</p><p>游击将军。</p><p>晋世以来，谓领、护至骁、游为六军。二卫置司马、次官、功曹、主簿以下。</p><p>左右二中郎将。</p><p>前军将军，后军将军，左军将军，右军将军，号四军。</p><p>屯骑，步兵，射声，越骑，长水：五校尉。</p><p>虎贲中郎将。</p><p>冗从仆射。</p><p>羽林监。</p><p>积射将军。</p><p>强弩将军。</p><p>殿中将军，员外殿中将军。</p><p>殿中司马督。</p><p>武卫将军。</p><p>武骑常侍。</p><p>自二卫、四军、五校已下，谓之“西省”，而散骑为“东省”。</p><p>丹阳尹。</p><p>位次九卿下。</p><p>太子太傅。</p><p>少傅：</p><p>府置丞、功曹、五官、主簿；</p><p>太子詹事；</p><p>府置丞一人以下；</p><p>太子率更令；</p><p>太子家令：</p><p>置丞；</p><p>太子仆；</p><p>太子门大夫；</p><p>太子中庶子；</p><p>太子中舍人；</p><p>太子洗马；</p><p>太子舍人；</p><p>太子左右卫率各一；</p><p>太子翊军步兵屯骑三校尉；</p><p>太子旅贲中郎将一人；</p><p>太子左右积弩将军；</p><p>太子殿中将军、员外殿中将军；</p><p>太子仓官令；</p><p>太子常从虎贲督。</p><p>右东宫职僚。</p><p>州牧、刺史。</p><p>魏、晋世州牧隆重，刺史任重者为使持节都督，轻者为持节督。起汉顺帝时，御史中丞冯赦讨九江贼，督扬、徐二州军事，而何、徐《宋志》云起魏武遣诸州将督军，王珪之《职仪》云起光武，并非也。晋太康中，都督知军事，刺史治民，各用人。惠帝末，乃并任，非要州则单为刺史。州朝置别驾、治中、议曹、文学祭酒、诸曹部从事史。</p><p>护南蛮校尉。</p><p>府置佐史。隶荆州。晋、宋末省。建元元年复置，三年省。延兴元年置，建武省。</p><p>护三巴校尉。</p><p>宋置。建元二年改为刺史。</p><p>宁蛮校尉。</p><p>府亦置佐史，隶雍州。</p><p>平蛮校尉。</p><p>永明三年置，隶益州。</p><p>镇蛮校尉。</p><p>隶宁州。</p><p>护西戎校尉。</p><p>护羌校尉。</p><p>右四校尉，亦置四夷。</p><p>平越中郎将。</p><p>府置佐史，隶广州。</p><p>郡太守、内史。</p><p>县令、相。</p><p>郡县为国者，为内史、相。</p><p>镇蛮护军。</p><p>安远护军。</p><p>晋世杂号，多为郡领之。</p><p>诸王师、友、文学各一人。</p><p>国官郎中令、中尉、大农为三卿，左右常侍、侍郎，上军、中军、下军三军，典书、典祠、学官、典卫四令，食官、厩牧长、谒者以下。公侯置郎中令一卿。</p><p>赞曰：百司分置，惟皇命职。云师鸟纪，各有其式。</p>
<div class='pn'><p class='pre'>上一节：<a href='第七章-卷十五-原文.html'>第七章-卷十五</a></p><p class='next'>下一节：<a href='第九章-卷十七-原文.html'>第九章-卷十七</a></p></div></body>
</html>
